༄༅། །ཁམས་གསུམ་ཆོས་ཀྱི་རྒྱལ་པོ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡིད་འཕྲོག་ཨུཏྤ་ལའི་དོ་ཤལ་ཞེས་བྱ་བ་བཞུགས་སོ།། །།

༄༅༅། །ན་མཿཤྲཱི་མངྶངྒུ་རུ་བྷཱུ་མཱི་པཎྜུ་དྷརྨ་རཱ་ཛ་མ་ཧཱ་པ་ཏི་བཛྲ་དྷ་ར་མ་ཏི་དྷྭ་ཛ་ཤྲཱི་བྷ་དྲ་པཱ་དཱ་ཡ། བདག་ཆེན་ཆོས་ཀྱི་རྒྱལ་པོ་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་སྐུ་གསུང་ཐུགས་ཀྱི་གསང་བ་གཞལ་དུ་མེད་པའི་ཡིད་བཞིན་གྱི་ཆུ་གཏེར་ཆེན་པོ་ལས་འོངས་པའི་གཏམ་དུ་བྱ་བ་ཡིད་འཕྲོག་ཨུཏྤལའི་དོ་ཤལ་ཞེས་བྱ་བ།
རྗེ་བཙུན་དམ་པ་དེ་ཉིད་ཀྱི་ཞབས་རྡུལ་དྲི་མ་མེད་པ་ལ་ལན་ཅིག་མ་ཡིན་པར་ཡང་དང་ཡང་དུ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ།
།བརྩེ་བ་ཆེན་པོས་དུས་དང་གནས་སྐབས་ཐམས་ཅད་དུ་རྗེས་སུ་གཟུང་དུ་གསོལ། འཇམ་དབྱངས་མཁྱེན་བརྩེའི་ཡིད་བཞིན་ཆུ་མཚོ་ལས།
།ལེགས་འོངས་བློ་གྲོས་འདབ་སྟོང་བཞད་པའི་རྩེར། །ལུང་རྟོགས་སྦྲང་རྩིའི་རྒྱལ་མཚན་ཆེར་མཐོ་བའི། །རྗེ་བཙུན་པད་དཀར་དབང་

པོར་སྙིང་ནས་འདུད། །མཁྱེན་ཡངས་ལྔ་རིག་རྒྱ་མཚོའི་གཏིང་མཐའ་སུས་ཀྱང་གཞལ་བར་མི་སྤྱོད་ཅིང༌། །རིམ་གཉིས་ལམ་གྱི་རྟོགས་པ་མཐར་སོན་གྲུབ་པའི་དབང་ཕྱུག་ཁྱོད་ཉིད་ཀྱི། །ཞབས་སེན་འཆར་ཀའི་འོད་ཕྲེང་དང་འགྲོགས་དངོས་གྲུབ་བདུད་རྩིའི་དཔལ་ཡོན་ནི།
།ལྷར་བཅས་རལ་པའི་ནགས་སུ་གར་བྱེད་ཨེ་མ་ཧོ་ཕུན་ཚོགས་ཀུན་གྱི་གཏེར། །གང་གི་ཡོན་ཏན་ཡིད་བཞིན་རྒྱ་མཚོའི་ལྗོངས། །རིང་ནས་ཞུགས་པའི་བདག་ཡིད་ལག་ལྡན་དབང༌།
།མཁས་མང་གཞན་གྱི་སྤྱོད་ཚུལ་རྫིང་བུ་ལ། །ངོ་མཚར་འཛིན་པའི་བློ་དེ་དོར་བར་གྱུར། །ཡིད་འོང་ཆར་སྤྲིན་གཞོན་ནུས་མཁའ་ཁྱབ་ཅིང༌། །འབྲུག་སྒྲ་དལ་གྱིས་དགོད་པའི་མདུན་ས་རུ།
།མདོངས་ལྡན་དགའ་མ་མཐོན་པོའི་མིག་བསྐྱོད་ནས། །འཇོ་སྒེག་གར་གྱིས་ཅི་ཡང་རྩེ་བ་ལྟར། །མགོན་པོ་ཁྱོད་ཀྱི་རྨད་བྱུང་ངོ་

མཚར་གཏམ། །སྙིང་གི་པདྨར་སོན་པའི་སྐལ་བཟང་བདག །དད་དང་གུས་པའི་སྤུ་ལོང་རབ་གཡོས་ཏེ། །ཡོན་ཏན་རྫོགས་པར་བརྗོད་ལ་དབང་མ་མཆིས། །དེ་ལྟའི་རྣམ་ཐར་ཡིད་འཕྲོག་མཱ་ལི་ཀཿ། །ཤེལ་དཀར་གླེགས་བུའི་ངོས་ལ་དབྱངས་གསལ་གཟུགས།
།གུར་གུམ་ཟོལ་གྱིས་འོངས་པའི་དྲི་བཞོན་གྱིས། །ཀུན་གསལ་ཕ་མཐར་སོན་པ་བདག་གིས་སྤྲོ། །མཆོད་སྦྱིན་བརྒྱ་པའི་གཞུ་རིང་དང་འགྲོགས་སྤྲིན་དཀར་གཞོན་ནུའི་ཕང་ཕུང་དང༌།
རྣམ་བཀྲའི་མེ་ཏོག་ལང་ལིང་གར་བྱེད་ཆུ་ཤེལ་གསར་པའི་རྐང་འཐུང་བཞིན། །རབ་འབྱམས་རྒྱལ་བའི་མཁྱེན་བརྩེའི་ཟློས་གར་རྒྱ་མཚོའི་ལྷ་མོ་སྒྲོ་ལྡན་མ། །ཚུར་སྤྱོན་ཁོ་བོའི་སྙིང་དབུས་བཞུགས་ལ་ངག་གི་སྤོབས་པ་མཆོག་སྩོལ་མཛོད།
།དེ་ཡང་ཇི་ལྟར་མཐའ་ཀླས་པའི་ནམ་མཁའི་ཁྱོན་གྱིས་གཞལ་བའི་སྐྱེ་རྒུ་རྣམས་ཀྱི་ཉེར་འཚོའི་དབང་པོ། །གཏིང་དཔག་དཀའ་བའི་ཐུགས་བསྐྱེད་དང༌། སྨོན་ལམ་གྱི་ཆུ་མཚོ་ཆེན་པོ་ལས་ནི་ལེགས་པར་འོངས།
བསོད་ནམས་དང་ཡེ་ཤེས་ཀྱི་ཚོགས་རླབས་པོ་ཆེའི་དྲི་བཞོན་གྱི་ཤིང་རྟས་ནི་ལན་ཅིག་མ་ཡིན་པར་ཡང་ཡང་དྲངས། སྒྲིབ་གཉིས་ཆུ་ལྡན་གྱི་རྣམ་པར་དབེན་པའི་ཆོས་སྐུ་བདེ་བ་ཆེན་པོའི་མཁའ་དབྱིངས་སུ་ནི་ལེགས་པར་སོན།
གཟུགས་སྐུ་རྣམ་གཉིས་ཀྱིས་རོལ་རྩེད་ཟླ་ཉིའི་དཀྱིལ་འཁོར་རྨད་དུ་བྱུང་བ་ལས་ཕྱོགས་རིས་དང་བྲལ་བའི་འཕྲིན་ལས་ཀྱི་འོད་ཟེར་གྲངས་མེད་པ་རྟག་ཏུ་འཕྲོ་བའི་ངང་ཚུལ་ཅན་གྱི་རྒྱལ་བའི་དབང་པོ་རྣམས་ནི།
ནམ་ཡང་ཟབ་མོ་ཆོས་ཀྱི་སྐུ་ལས་གཡོ་བ་མེད་བཞིན་དུ་ཇི་ལྟར་ཡིད་བཞིན་ནོར་བུ་རིན་པོ་ཆེ་དབང་གི་རྒྱལ་པོ་དང༌། དཔག་བསམ་གྱི་ལྗོན་ཤིང་ལས་འདོད་དགུ་མཐའ་དག་འབྱུང་བའམ།

ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་ཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན། གདུལ་བྱ་རྣམས་ཀྱི་ཁམས་དང་བསམ་པ་དང་དབང་པོའི་རིམ་པ་དང་མཐུན་པར་སྤྲུལ་པའི་གཟུགས་ཀྱི་རྣམ་རོལ་བགྲང་བར་དཀའ་བ་ཇི་སྙེད་པ་དག་ཏུ་སྟོན་པ་ཡིན་ཏེ།
མདོ་ལས། རྒྱལ་པོས་འདུལ་བ་ལ་རྒྱལ་པོ། དགེ་སྦྱོང་གིས་འདུལ་བ་ལ་དགེ་སྦྱོང༌། བྲམ་ཟེས་འདུལ་བ་ལ་བྲམ་ཟེ། དྲི་ཟས་འདུལ་བ་ལ་དྲི་ཟ་རྒན་པོའི་གཟུགས་སུ་སྤྲུལ་ཏོ།
།ཞེས་དང༌། སངས་རྒྱས་མཉམ་སྦྱོར་ལས། རེས་འགའ་ཞི་ལ་རེས་འགའ་ཁྲོ། །རེས་འགའ་བགེགས་ཆེན་གདོན་མཛད་ཅིང༌། །སྐྱེ་དང་རི་བོ་ཐམས་ཅད་དོ། །ཞེས་དང༌། གུར་ལས། གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ།
།སོ་སོར་སྣང་ནས་ཀྱང་སེམས་ཅན་གྱི་དོན་མཛད་དོ། །ཆང་འཚོང་མ་དང༌། སྨད་འཚོང་མར་སྣང་ནས་ཀྱང་སེམས་ཅན་གྱི་དོན་མཛད་དོ། །ཞེས་གསུངས་པས་མཚོན་ནས། ཞིང་ཁམས་ལ་ལར་དཀྱིལ་འཁོར་འཁོར་ལོའི་སྣང་བརྙན།
ལ་ལར་མཛད་པ་བཅུ་གཉིས་སྟོན་པའི་སངས་རྒྱས་དང༌། གཞན་ཡང་བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་དང༌། མཁས་པ་པཎྜི་ཏ་དང༌། གྲུབ་པ་དང༌།
རིག་པ་འཛིན་པའི་ས་ལ་གནས་པ་དང༌། ཨ་ཝ་དྷཱུ་ཏི་དང༌། བྷུ་སུ་ཀུ་དང༌། ཀུ་སཱ་ལི་དང༌། འཁོར་ལོས་སྒྱུར་བ་ལ་སོགས་པའི་རྒྱལ་པོ་དང༌། ཁམས་ཀྱི་རྒྱལ་ཕྲན་དང༌། བློན་པོ་དང༌། བྲམ་ཟེ་དང༌། དགེ་སྦྱོང་དང༌།
ཁྱིམ་བདག་དང༌། ཡིད་བཞིན་གྱི་ནོར་བུ་དང༌། གྲུ་གཟིངས་དང༌། ཟམ་པ་དང༌། སྨན་དང༌། ཟས་དང༌། གོས་དང༌། རི་བོ་དང༌། བྱ་དང་རི་དྭགས་ལ་སོགས་པ་མདོར་ན་སྣོད་

བཅུད་ཀྱི་རྣམ་པ་ཐམས་ཅད་པ་འདོད་དགུར་བསྒྱུར་བའི་གཟུགས་ཀྱི་རྣམ་རོལ་དུ་མས་འགྲོ་བ་རྣམས་རང་རང་གི་སྐལ་བ་དང་འཚམ་པའི་སྤྱོད་པ་དང༌། གཏམ་གྱིས་མཚམས་སྦྱར་ཏེ་མཐར་ངེས་པར་ཟུང་འཇུག་རྡོ་རྗེ་འཛིན་པ་ཆེན་པོའི་སར་བཀྲི་བར་མཛད་པ་ཁོ་ན་ལས་མི་འདའ་བ་ཡིན་ལ།
དེ་དག་གི་ནང་ནས་ཀྱང་ཆེས་ཆེར་རབ་མཆོག་ཕུལ་དུ་བྱུང་བ་གཙོ་བོའམ་དམ་པར་གྱུར་པ་ནི། ཐར་འདོད་རྣམས་ལ་མ་ནོར་བའི་ལམ་ཚུལ་བཞིན་དུ་འདོམས་པར་མཛད་པའི་བཤེས་གཉེན་དམ་པ།
དེ་ལས་ཀྱང་ཟབ་མོའི་སྨིན་གྲོལ་གྱི་བཀའ་དྲིན་སྩོལ་བའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱི་གཟུགས་ཀྱི་རྣམ་པར་རོལ་པ་དག་ཡིན་ཏེ། བ་ཚ་ཅན་ཆུ་ཀླུང་གི་མདོ་ལས།
ལྔ་བརྒྱ་ཐ་མར་གྱུར་པ་ན། །ང་ཉིད་སློབ་དཔོན་གཟུགས་འཛིན་ཏེ། །ང་ཡིན་སྙམ་དུ་ཡིད་བྱོས་ལ། །དེ་ཚེ་དེ་ལ་གུས་པ་བསྐྱེད། །ཅེས་དང༌། མཁའ་འགྲོ་མ་རྡོ་རྗེ་གུར་གྱི་རྒྱུད་ལས། རྡོ་རྗེ་སེམས་དཔའ་ལྟ་བུ་ཡི།
།དེ་ལྟར་སློབ་དཔོན་གཟུགས་འཛིན་ཏེ། །སེམས་ཅན་རྗེས་སུ་གཟུང་དམིགས་ནས། །ཕལ་པའི་གཟུགས་སུ་གནས་པའོ། །ཞེས་དང༌། སློབ་དཔོན་སྟོན་པར་གྱུར་པ་ནི། །སངས་རྒྱས་རྣམས་ཀྱིས་ཕྱག་མཛད་པ།
།བདག་ཅག་རྣམས་ཀྱི་ཕ་དང་མ། །འདི་ཉིད་ཡིད་ལ་བསམ་པར་བྱ། །ཞེས་དང༌། གང་ཕྱིར་ཡེ་ཤེས་རྡོ་རྗེ་ནི། །བརྙེས་པས་མྱུར་དུ་ཐོབ་པར་འགྱུར། །དེ་ཕྱིར་སློབ་དཔོན་དྲུང་གཤེགས་ཏེ།
།དེ་བཞིན་གཤེགས་རྣམས་ཕྱག་འཛད་དོ། །ཞེས་སོགས་ཀྱིས་མཚོན་པའི་མདོ་རྒྱུད་བསྟན་བཅོས་དྲི་མ་མེད་པ་ཇི་སྙེད་པ་ལས་ལན་ཅིག་མ་ཡིན་པར་ནན་དུ་བཀའ་སྩལ་པ་དག་གིས་ལེགས་པར་གྲུབ་པ་ཡིན་ནོ། །དེ་ལྟ་བུའི་རྡོ་རྗེ་སློབ་དཔོན་དག་གི་ཡོན་

ཏན་རྟོགས་པ་བརྗོད་པའང་དོན་དང་ལྡན་ཅིང་གླེང་བར་བྱ་བའི་འོས་ཡིན་ཏེ། ཇི་སྐད་དུ། བཅོམ་ལྡན་འདས་ཀྱི་མདོ་ལས། འདི་ལྟར་འཇིག་རྟེན་ན་རིགས་ཐམས་ཅད་ཀྱི་བླ་མར་གྱུར་པ་ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་ཀུན་ཆུབ་པར་བྱས་ནས་གཞན་ལ་ཡང་རྒྱ་ཆེར་བསྙད་ན་ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ།
ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། །ཞེས་གསུངས་པ་ལྟ་བུ་དང༌།
རྒྱུད་ལས་ཀྱང༌། སློབ་དཔོན་ཡོན་ཏན་གླེང་བྱ་ཡིན། །སྐྱོན་རྣམས་ནམ་ཡང་མ་ཡིན་ནོ། །ཞེས་དང༌། སྐྱོན་བརྗོད་པས་ནི་དངོས་གྲུབ་མེད། །ཆུ་ལ་འོ་མ་རང་ཞུགས་པ། །དེ་བཏོན་ནས་ནི་ངང་པས་འཐུང༌།
།དེ་ལྟར་བླ་མའི་ཡོན་ཏན་བཟུང༌། །ཏིལ་དང་གསེག་མ་བསྲེས་པ་ལས། །གསེག་མ་དག་ལ་བྲོ་མེད་དང༌། །ཏིལ་བསྡུས་ནས་ནི་ཁུ་བྱུག་ཟ། །དེ་ལྟར་བླ་མའི་ཡོན་ཏན་བཟུང༌། །དེ་ལྟར་ཁ་མཁན་མཁས་པ་ཡིས།
།ཏིལ་སོགས་མར་ཁུ་འཇུར་བ་ཡིན། །བླ་མའི་ཡོན་ཏན་གཞུང་ལ་བཟུང༌། །སྐྱར་མོས་མཚོ་ལ་ཉ་ལེན་བཞིན། །བླ་མའི་ཡོན་ཏན་རྣམ་ཐར་བཟུང༌། །ཞེས་དང༌། སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བསྙེན་བཀུར་བ་བས་ནི།
རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པའི་བསོད་ནམས་ཆེས་ཁྱད་པར་འཕགས་སོ། །ཞེས་དང༌།
ལྷ་སྐུ་བྱེ་བ་སྟོང་བསྒོམས་པས། །བླ་མ་དྲན་པ་བསོད་ནམས་ཆེ། །ཞེས་དང༌། འཕགས་པ་ཀླུ་སྒྲུབ་ཀྱིས། རིམ་པ་ལྔ་པ་ལས། མཆོད་པ་ཐམས་ཅད་སྤངས་ནས་ནི། །བླ་མ་མཆོད་པ་ཡང་དག་བརྩམས། །དེ་མཉེས་པས་ནི་ཀུན་མཁྱེན་པའི།
ཡེ་ཤེས་མཆོག་ནི་ཐོབ་པར་འགྱུར། །ཅེས་གསུངས་པ་ལྟར། དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་བརྗོད་པ་བས། རྡོ་རྗེ་སློབ་དཔོན་གྱི་ཡོན་ཏན་ཆ་ཤས་ཙམ་བརྗོད་པའང་བསོད་ནམས་ཆེས་ཆེར་གྲུབ་པ་ཡིན་ནོ།
།རབ་འབྱམས་རྒྱལ་

བའི་མཁྱེན་བརྩེའི་སྣང་བརྙན་ནི། །རྩེར་སོན་མཚན་ལྡན་རྡོ་རྗེ་འཛིན་པའི་རྗེ། །ཆོས་ཀྱི་རྒྱལ་པོ་དཔལ་ལྡན་ས་སྐྱ་པའི། །ཞབས་ཀྱི་པདྨོར་སྙིང་ནས་གུས་པས་འདུད། །ཅེས་བརྗོད་ནས། གོང་དུ་སྨོས་པའི་རྒྱུ་མཚན་དེ་ཉིད་ཀྱིས་བརྗོད་ནས།
རྗེ་བཙུན་འཇམ་དཔལ་དབྱངས་ཉིད་ངུར་སྨྲིག་འཛིན་པའི་གར་གྱི་རྣམ་པར་རོལ་པའི་བཤེས་གཉེན་དམ་པ། ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་ཆུ་ཀླུང་མ་ལུས་པ་གཅིག་ཏུ་འདུས་པའི་སྤོས་ཀྱི་རྒྱ་མཚོ་ཆེན་པོ།
རང་རང་གི་སྐལ་བ་དང་མཚམ་པའི་ཐེག་པ་གསུམ་གྱི་ཆར་ཟིམ་ཕྱོགས་བརྒྱར་འབབ་པའི་རྫོགས་ལྡན་གྱི་སྤྲིན་སྔོན་གསར་པ། མཐུ་སྟོབས་ནུས་པའི་སྤར་ཁྱིམ་རྣམ་པར་གཡོ་བས་བདུད་རིགས་གླང་པོའི་ཀླད་པ་འགེམས་པར་ནུས་པའི་སེང་གེ་རལ་པ་ཅན།
མཁས་གྲུབ་ཀླུ་དབང་བྱེ་བས་ཡོངས་སུ་བསྟེན་ཞིང་བློ་གསལ་ངང་པ་འདུ་བའི་པད་རྫིང་ཆེན་པོ། སྙན་བརྒྱུད་ཟབ་མོའི་བཅུད་ལེན་སྐལ་བཟང་རྣ་བའི་དཔལ་དུ་སྟེར་བའི་འཆི་མེད་ཀྱི་རྔ་བོ་ཆེ།
འཕགས་པའི་ནོར་བདུན་ལ་རང་དབང་དུ་སྤྱོད་ཅིང་བསྟན་འཛིན་ཡོངས་ཀྱི་ཁྲོད་ན་མཁས་པ་དང་གྲུབ་པའི་འཁོར་ལོས་སྒྱུར་བ། ལྷ་དང་བཅས་པའི་སྐྱེ་དགུ་ཐམས་ཅད་ཀྱི་རལ་པའི་ཅོད་པན་ལ་ཞབས་སེན་པདྨའི་ལན་ཚར་བཀོད་པའི་འགྲོ་བའི་མགོན་པོ་རྗེ་བཙུན་ས་སྐྱ་པ་ཆེན་པོ་ཆོས་ཀྱི་རྒྱལ་པོ་བློ་གྲོས་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་སྲིད་པ་གསུམ་ན་ཆེས་ཆེར་གསལ་བ་འདི་ཉིད་རིགས་ཐམས་ཅད་ཀྱི་བདག་པོ།
དཀྱིལ་འཁོར་ཐམས་ཅད་ཀྱི་གཙོ་བོ། དཔལ་ཧེ་རུ་ཀ་ཉིད་དང་དབྱེར་མི་ཕྱེད་པར་བཞུགས་པས། དམ་པ་འདིའི་རྣམ་པར་ཐར་

པ་ཡང་དག་ནི་རྒྱལ་བ་སྲས་དང་བཅས་པས་བསྐལ་པ་དུ་མའི་བར་དུ་བརྗོད་ཀྱང་རྫོགས་པར་ག་ལ་ནུས་ན། བདག་ལྟ་བུས་ཅི་ཞིག་བརྗོད་པར་བྱ། འོན་ཀྱང་དུས་འདིར་གངས་རིའི་ལྗོངས་སུ་སྐལ་བ་མཉམ་པའི་གང་ཟག་དག་ལ་ཇི་ལྟར་སྣང་བའི་ཆ་ཤས་ལས་བརྩམས་ཏེ་ཅུང་ཟད་ཙམ་གླེང་བར་བྱའོ།
།འཆི་མེད་གྲུབ་པའི་རིགས་ཀྱི་ས་འཛིན་རྩེར། །འཇམ་དབྱངས་མཁྱེན་བརྩེའི་འཚམས་སྤྲིན་རོལ་པ་ལས། །ལེགས་འོངས་ཐུབ་བསྟན་པད་ཚལ་བཞད་པའི་གཉེན།
།རྗེ་བཙུན་ཉིན་བྱེད་དབང་པོ་ལ་ཕྱག་འཚལ། །དེ་ལ་རྗེ་བཙུན་དམ་པ་འདིའི་རིགས་ཕུན་སུམ་ཚོགས་ཤིང་གཞན་ལས་ཁྱད་དུ་འཕགས་པའི་ཆེ་བ་ནི་འདི་ལྟར། སྔོན་གྱི་དུས་ན་འོད་གསལ་གྱི་ལྷའི་རིགས་ཆེ་བ་གནམ་ལྷར་སྤྱི་རིང་དང༌།
བར་པ་གཡུ་རིང༌། ཆུང་བ་ཨུ་སེ་ཏེ། གནམ་ལྷ་མཆེད་གསུམ་དུ་གྲགས་པ་ཡུལ་མཐོ་ཞིང་ས་གཙང་བ་མངའ་རིས་སྟོད་ཀྱི་སའི་ཆའམ། ལོ་རྒྱུས་ཁ་ཅིག་ལས། བྱང་གི་རྒྱལ་མོ་ཤེལ་ཚའི་འགྲམ་དུ་བབས་པར་འདོད།
གང་ལྟར་གནམ་ལྷ་གཡུ་རིང་གིས་རྨུའི་བུ་མོ་དང་ལྷན་ཅིག་ཞུགས་པ་ལས། སྲས་མ་སངས་སྤུན་བདུན་བྱུང་བའི་ནང་ནས། ཆུང་བ་མ་སངས་རྗེས་མི་ཡུལ་དུ་བཞུགས་པའི་སྲས་ཐོག་ཚ་དཔའ་བོ་སྟག
།དེའི་སྲས་ཀླུ་ཚ་སྟག་དཔའ་བོ་ཆེ། དེའི་སྲས་གཡའ་སྤང་སྐྱེས། དེའི་སྲས་འཁོན་བར་སྐྱེས་ཡིན། འདི་མན་ལ་འཁོན་གྱི་གདུང་བརྒྱུད་དུ་གྲགས། དེའི་སྲས་འཁོན་དཔའ་བོ་ཆེ། འདིས་བོད་ཆོས་རྒྱལ་ཁྲི་སྲོང་ལྡེ་བཙན་གྱི་ནང་བློན་མཛད།
དེ་ལ་སྲས་བཞི་བྱུང་བའི་གསུམ་པ་འདི་བོད་ཀྱི་བཙུན་པ་ལ་སྔ་བ། ལོ་ཙཱ་བ་སད་མི་བདུན་

གྱི་ནང་ཚན་འཁོན་ཀླུའི་དབང་པོ་བསྲུང་བ་ཞེས་གྲགས་པ་དེ་ཡིན། བཞི་པ་ཚེ་འཛིན་གྱི་སྲས་རྡོ་རྗེ་རིན་ཆེན། ཀླུའི་དབང་པོ་དང་འདི་གཉིསཀྱིས་སློབ་དཔོན་ཆེན་པོ་པདྨ་འབྱུང་གནས་ཀྱི་ཞབས་ལ་གཏུགས་ཏེ།
གསང་སྔགས་རྙིང་མའི་ཆོས་ལ་མཁས་ཤིང་གྲུབ་པར་གྲགས། དེ་ནས་འཁོན་རོག་ཤེས་རབ་ཚུལ་ཁྲིམས་ལ་ཐུག་གི་བར་གདུང་རབས་བཅུ་ཙམ་གྱི་རིང་ལ། དཔལ་ཆེན་པོ་ཡང་དག་དང༌། རྡོ་རྗེ་ཕུར་པ་ལ་ཐུགས་དམ་གྱི་མཐིལ་མཛད།
བྲག་ལ་ཕུར་པ་ཐེབས་པ་དང༌། རྔ་ལ་ཞོན་ནས་ནམ་མཁའ་ལ་འགྲོ་བ་ལ་སོགས་གྲུབ་རྟགས་ཀྱི་རྫུ་འཕྲུལ་སྣ་ཚོགས་མངོན་སུམ་དུ་སྟོན་ནུས་པ་དཀར་བདུད་དང་བསྟན་མ་བཅུ་གཉིས་ཆོས་སྐྱོང་དུ་མཛད་ཅིང་བྲན་དུ་བཀོལ་བ་ཤ་སྟག་བྱུང༌།
ཤེས་རབ་ཚུལ་ཁྲིམས་ཀྱི་གཅུང་དཀོན་ཅོག་རྒྱལ་པོར་གྲགས་པ་འདི་ནས་བཟུང་སྟེ་གསང་སྔགས་ཕྱིས་འགྱུར་གྱི་བདག་པོར་གྱུར་པ་ཡིན་ཏེ། དེ་ཡང་སློབ་དཔོན་པདྨས། རྒྱ་གར་བི་རུ་ནག་པོ་ཡི།
།སྤྲུལ་པ་འབྲོག་མི་ལོ་ཙཱ་འབྱུང༌། །ཞེས་ལུང་བསྟན་པའི་རྩོད་དུས་ཀྱྀ་རྡོ་རྗེ་འཆང་ཆེན་པོ་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ལ་སོགས་པ་མཁས་གྲུབ་དུ་མའི་ཞབས་ལ་གཏུགས་ཏེ་གསང་སྔགས་གསར་མའི་གཞུང་གདམས་ངག་མང་དུ་ཞུས།
དགུང་ལོ་བཞི་བཅུ་པ། སངས་རྒྱས་ཀྱི་བསྟན་པ་ལྔ་བརྒྱ་ཕྲག་བཅུར་གནས་པའི་ནང་ནས་ཕྲག་བདུན་པ་མངོན་པའི་དུས་ཀྱི་ལྔ་བརྒྱའི་སྟེང་ནས་ལོ་ཉིས་བརྒྱ་དང་བདུན་ལོན་པའི་ཆུ་མོ་གླང་གི་ལོ་ཁྲུམས་ཀྱི་ཟླ་བའི་ཡར་ཚེས་ལ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཙུག་ལག་ཁང་བཏབ།
འདི་མན་ས་སྐྱ་འཁོན་གྱི་གདུང་བརྒྱུད་དུ་གྲགས། དེའི་སྲས་ཇོ་བོ་རྗེ་ལྷ་

གཅིག་གི་བནྡེ་བྱང་ཆུབ་སེམས་དཔའ་བྱང་སེམས་སྦྱིན་པ་དཔལ་གྱི་རྣམ་འཕྲུལ་ལས། རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་ཁ་བ་ཅན་གྱི་རྡོ་རྗེ་འཛིན་པ་ཀུན་གྱི་གཙུག་རྒྱན་དམ་པར་བྱ་བ་དེ་བྱོན།
འདི་ནས་འཇམ་དབྱངས་ཀྱི་གདུང་བརྒྱུད་ཅེས་གླེང་བའི་རྒྱུ་མཚན་ནི། ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་བྱོན་ནས་མངའ་རིས་སྟོད་སོགས་སུ་ལོ་གསུམ་བཞུགས། འབྲོམ་སྟོན་པས་སྤྱན་དྲངས་ཏེ་དབུས་ལ་ཕེབས་པའི་ལམ་འབྲོང་ངུ་ལའི་རྩེ་མོར་ཕེབས་པ་དང༌།
དབོན་པོ་རི་གཟིགས་པས། དེའི་ངོས་ལ་འབྲོང་ཆེན་པོ་གཉིས་རྩ་ཟ་ཞིང་ཡོད་པ་གཟིགས། འཁོར་རྣམས་ལ་འདི་ལྟར་འདུག་གསུངས། དེ་ཅིའི་ལྟས་ལགས་ཞུས་པས་མ་འོངས་པའི་དུས་སུ་མ་ཧཱ་ཀཱ་ལ་གཉིས་དེར་འཕྲིན་ལས་མཛད་པའི་ལྟས་སུ་འདུག་གསུངས།
དེང་སང་ས་སྐྱ་པའི་ཆོས་སྐྱོང་གུར་ཞལ་རྣམ་གཉིས་ལ་བྱེད་པ་འདི་ལུང་བསྟན། དེ་ནས་ཕྱག་འཚལ་སྒང་དུ་ཕེབས་པ་དང་ཆིབས་པ་བབས་ནས་མཆོད་པ་ཤོམས་གསུངས།
ས་དཀར་ལོགས་ལ་ཕྱག་མཆོད་རྒྱས་པར་མཛད། དེ་ལྟར་མཛད་པ་ཅི་ལགས་ཞུས་པས། ཁྱེད་རྣམས་ཀྱིས་མ་མཐོང་ངམ་ས་དཀར་པོ་ཕ་གའི་ལོགས་ལ་དྷཱིཿཡིག་བདུན་དང་ཧཱུཾ་ཡིག་གཅིག་འདུག་པ་ལ་ཕྱག་མཆོད་བྱས་པ་ཡིན་གསུང༌།
དེ་ཅིའི་ལྟས་ལགས་ཞུས་པས། མ་འོངས་པའི་དུས་སུ་འཇམ་དབྱངས་ཀྱི་སྤྲུལ་པ་བདུན་དང༌། ཕྱག་ན་རྡོ་རྗེའི་སྤྲུལ་པ་གཅིག་སྟེ་བརྒྱད་ཕ་གིར་བྱོན་ནས་འགྲོ་བའི་དོན་མཛད་པའི་རྟགས་སུ་འདུག་གསུང་བ་དང༌།
གཞན་ཡང་སློབ་དཔོན་པདྨས་ཀློང་གསལ་མཁའ་འགྲོ་སྙན་བརྒྱུད་ཀྱི་ལུང་བསྟན་ལས། ཀུན་དགའ་སྙིང་པོ་ས་སྐྱ་ལོ་

ཙཱ་དང༔ བསོད་ནམས་རྩེ་མོ་གྲགས་པ་རྒྱལ་མཚན་ཞེས༔ རིགས་གསུམ་མགོན་པོའི་སྤྲུལ་པ་གཙང་དུ་འབྱུང་༔ ཞེས་དང༌། ས་སྐྱར་ལོ་ཙཱ་ཀུན་དགའི་མིང་༔ འཕགས་པའི་མིང་ཅན་གཉིས་བྱུང་ནས༔ བོད་འབངས་སེམས་ཅན་བདེ་ལ་ཕན༔
སངས་རྒྱས་བསྟན་པ་ལྔ་བཅུ་འཛིན༔ འཇམ་པའི་དབྱངས་ཀྱི་སྤྲུལ་པ་ཡིན༔ ཅེས་གསུངས། དེ་དག་གི་དོན་སློབ་དཔོན་རིན་པོ་ཆེས་ས་ཆེན་ལ་བསྟོད་པར། མགོན་ཁྱོད་ངེས་པར་རྡོ་རྗེ་འཆང་དབང་དང༌།
།འཇམ་པའི་དཔལ་ལས་གཞན་དུ་ཡོད་མ་མཆིས། །ཞེས་དང༌། རྗེ་བཙུན་ཆེན་པོས། འཇམ་པའི་དཔལ་ཡང་མི་ཡི་གཟུགས་འཛིན་ཅིང༌། །ཞེས་དང༌། རྡོ་རྗེ་འཆང་དང་འཇམ་མགོན་དབྱེར་མེད་པའི། །བླ་མ་མཆོག་དང་དམ་པ་ཁྱོད་ཉིད་ལ།
།ཁྱད་པར་འགའ་ཡང་བདག་གིས་ཡོད་མ་ཤེས། །ཞེས་གསུངས་པ་ལྟར་རོ། །འདི་དག་ལས་འཕྲོས་ནས་འཇམ་དབྱངས་བདུན་བརྒྱུད་ཀྱི་ངོས་འཛིན་སོགས་ལ་ཁུངས་ཐུབ་ཀྱི་དཔྱད་པ་དགོས་རྒྱུར་འདུག་ནའང་དེང་སང་ཁ་སུ་མང་དབང་ཆེ་བར་གདའ།
བླ་ཆེན་འདི་ཉིད་ཀྱི་རང་གི་ཡབ་དང༌། འཁོན་སྒྱི་ཆུ་བ། ཞང་སྟོན་ཆོས་འབར་རྣམས་ལ་རྣལ་འབྱོར་དབང་ཕྱུག་ཆེན་པོའི་ཞལ་གྱི་བདུད་རྩི་རྒྱུད་གསུམ་མན་ངག་དང་བཅས་པ་སོགས་མང་དུ་གསན།
མལ་གྱོ་ལོ་ཙཱ་བ་བློ་གྲོས་གྲགས་པ་ལ་ཇོ་བོ་ནཱ་རོ་ཏ་པའི་ཐུགས་བཅུད་ཕན་ཕིང་གུ་པ་སྐུ་མཆེད་ལས་བརྒྱུད་པའི་འཁོར་ལོ་བདེ་མཆོག་གི་ཆོས་སྐོར་ཇི་སྙེད་པ་དང༌། ལོ་ཙཱ་བ་རིན་ཆེན་བཟང་པོ་ནས་བརྒྱུད་པའི་ཡོ་གའི་བཤད་སྲོལ།
བསྟན་སྲུང་ནག་པོ་ཆེན་པོའི་ཆོས་སྐོར་སོགས་གསན། བླ་མ་གནམ་ཁའུ་པ་སྐུ་མཆེད་ལ་དཔལ་གསང་བ་འདུས་

པ་ཡེ་ཤེས་ཞབས་ཀྱི་སྐོར་དང༌། གཞན་ནག་པོ་ཆེན་པོ་གདོང་བཞི་པའི་ཆོས་སྐོར་སོགས་གསན། གཞན་བལ་པོའི་པཎྜི་ཏ་པདྨ་ཤྲཱི། རྒྱ་གར་གྱི་རྣལ་འབྱོར་པ་བྷོ་ཌ་རཱ་ཧུ་ལ། བལ་པོའི་པཎྜི་ཏ་ཛྙཱ་ན་བཛྲ། བ་རི་ལོ་ཙཱ་བ་བྲང་ཏི་དར་མ་རིན་ཆེན།
དགེ་བཤེས་ཁྱུང་རིན་ཆེན་གྲགས་པ། དཔལ་མེ་དིག་པ། མེས་ལྷང་འཚེར་བ། སྤུ་རངས་ལོ་ཙཱ་བ། དགེ་བཤེས་རྔོག་ལོ། སྐྱུ་ར་ཨ་སྐྱབས་རྣམས་ལ་བརྟེན་ནས་ཐེག་པ་ཆེ་ཆུང་གི་ཆོས་དཔག་ཏུ་མེད་པ་གསན་ཅིང་ཆེས་མཁས་པར་གྱུར་ལ།
ཁྱད་པར་ས་སྐྱའི་འཇམ་དབྱངས་བྲག་ཁུང་དུ་རྗེ་བཙུན་འཇམ་པའི་དབྱངས་ཉིད་བསྒྲུབས་པས་རིན་པོ་ཆེའི་ཁྲི་ལ་བཟང་པོའི་འདུག་སྟངས་ཀྱིས་བཞུགས་པ་གཡས་གཡོན་ན་འཁོར་སེམས་དཔའ་གཉིས་དང་བཅས་པ་མངོན་སུམ་དུ་ཞལ་གཟིགས་ནས།
ཐེག་པ་ཆེན་པོའི་ཉམས་ལེན་གྱི་སྙིང་པོ་བསྡུས་པ་ཞེན་པ་བཞི་བྲལ་གྱི་གདམས་པ་སོགས་གསན་ཅིང༌། རྒྱུད་བྱིན་གྱིས་བརླབས་པའི་ཤེས་བྱ་རབ་འབྱམས་ལ་བློའི་སྣང་བ་ཐོབ།
དེ་ཕྱིན་མི་དང་མི་ལབ་པ་ལྟར་དུ་གསུང་གླེང་མཛད་པར་གྲགས། དུས་གཅིག་གི་ཚེ་གནས་དེར་རྣལ་འབྱོར་གྱི་དབང་ཕྱུག་བིརྺ་པ་ཉིད་གྲུབ་ཆེན་བཞིས་བསྐོར་བ་ཞལ་གཟིགས།
ལྕགས་རི་མི་འདའ་བའི་གསེར་ཆོས་རྣམ་པ་བཞི་དང༌། རྒྱུད་སྡེ་བདུན་ཅུ་རྩ་གཉིས་ལ་སོགས་པ་མངོན་སུམ་དུ་གསན་པར་མཛད་དོ། །མདོར་ན་བྱང་གི་ས་ཕྱོགས་འདིར་མཁས་པ་དང་གྲུབ་པ་གཞན་སུས་ཀྱང་འགྲན་པར་མི་ནུས་པ་བསྟན་པའི་བདག་པོ་དཔལ་ལྡན་ས་སྐྱ་པ་ཞེས་སྙན་པའི་གྲགས་པ་དཀར་པོས་སྲིད་རྩེའི་བར་དུ་ཁྱབ་པར་གྱུར།
དངོས་ཀྱི་ཞལ་སློབ་ཀྱང་མཆོག་ཐོབ་པ་གསུམ། བཟོད་པ་ཐོབ་པ་བདུན།

ལམ་སྣ་ཟིན་པ་དང་ཏིང་ངེ་འཛིན་ལ་རྟོགས་པ་ཐོབ་པའི་སྦས་པའི་རྣལ་འབྱོར་བརྒྱད་ཅུ་ཙམ་བྱུང༌། གཞན་ཡང་ཆེ་བར་གྲགས་པ་དཔལ་ཆེན་རྒ་ལོ། ཁམས་པ་ཨ་སེང༌། བྱང་སེམས་ཟླ་བ་རྒྱལ་མཚན། འགྲོ་མགོན་ཕག་མོ་གྲུ་པ།
གཤེན་རྡོར་སེང༌། ནེ་ཚེ་སྦས་སྟོན་ལ་སོགས་ཀྱང་ཞབས་ཀྱི་པདྨར་འདུད་ཅིང༌། གསུང་གི་གསང་བ་རྣ་བའི་རྒྱན་དུ་འཛིན་པར་བྱེད་དོ། །དམ་པ་འདི་ལ་གདུང་གི་སྲས་བཞི་འཁྲུངས་པའི་ཆེ་བ་ཀུན་དགའ་འབར་ཆུང་ངུ་ལ་རྒྱ་གར་དུ་བྱོན་པས་མཁས་པ་ཆེན་པོར་གྱུར་ནའང་བོད་དུ་བྱོན་ཁར་ཚད་པའི་བསྙུང་་གཞིས་རྡོ་རྗེ་གདན་ཉིད་དུ་གཤེགས།
གཉིས་པ་གྲུབ་ཆེན་མི་ཐུབ་ཟླ་བའི་རྣམ་འཕྲུལ་སློབ་དཔོན་རིན་པོ་ཆེ་བསོད་ནམས་རྩེ་མོ།
རྒྱ་གར་ཆུ་བོ་གངྒཱ་ཚུན་ཆད་ལ་འགྲན་ཟླ་བྲལ་བའི་མཁས་པ་ཆེན་པོར་གྱུར་ཅིང༌། བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད། གསུམ་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་འཕགས་ཡུལ་དུ་སྒོ་མཐའ་ཡས་པའི་བློ་གྲོས་ལ་སོགས་པའི་པཎྜི་ཏ་དུ་མར་སྐྱེ་བ་བཞེས་ཤིང༌།
རྗེ་བཙུན་འཇམ་པའི་དབྱངས་ཀྱིས་སྐྱེ་བ་བདུན་གྱི་བར་དུ་རྗེས་སུ་བཟུང་བའི་མཐར་ལ་སྟོད་གཅུང་དུ་རྡོག་སྟོན་བྷུ་གུ་བ་ཞེས་པར་སྐྱེ་བ་བཞེས་པའི་རྗེས་སུ་འདི་ཉིད་དུ་འཁྲུངས་པས་ཤེས་བྱ་རབ་འབྱམས་ལ་བློའི་སྣང་བ་ཐོབ་ཅིང་རྡོ་རྗེ་ཐེག་པའི་གསང་བ་མཐའ་དག་གི་བང་མཛོད་ཆེན་པོ།
ཁ་ཆེ་པཎྜི་ཏ་ལ་སོགས་པ་འཕགས་ཡུལ་གྱི་མཁས་པ་རྣམས་ཀྱི་ང་རྒྱལ་ཀྱང་གཅོག་པར་ནུས་པ།
རྡོ་རྗེ་དྲིལ་བུ་ནམ་མཁའ་ལ་འཇོག་ཅིང༌། མགོན་པོ་ལྕམ་དྲལ་དང༌། ལྷ་ཀླུ་སྡེ་བརྒྱད་ལ་སོགས་པ་བྲན་དུ་འཁོལ་ནུས་པའི་མཐུ་སྟོབས་ཀྱི་མངའ་བདག་ཆེན་པོར་ནི་ཡོངས་སུ་གྲགས་པ་ཡིན།
སྲས་བཞི་པ་དཔལ་ཆེན་འོད་པོ་ཞེས་

གྲགས་པའི་རྡོ་རྗེ་འཛིན་པ་ཆེན་པོ་དེ་ལ་སྲས་གཉིས་བྱུང་བའི་ཆེ་བ་ལ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་ཉིད། རྗེ་བཙུན་སྐུ་མཆེད་སོགས་རྒྱ་བོད་ཀྱི་མཁས་གྲུབ་དུ་མའི་ཞབས་ལ་གཏུགས། གཞི་ཚུལ་ཁྲིམས་རྣམ་པར་དག་པ་དང་ལྡན་ཅིང༌།
རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་པས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་རྒྱན་དམ་པར་གྱུར་ཏེ། སྙན་པའི་གྲགས་པ་ས་ཆེན་པོའི་ཁྱོན་ཐམས་ཅད་ཁྱབ་པར་མཛད་པས་ཧོར་རྒྱལ་པོ་གོ་དན་གྱིས་སྤྱན་དྲངས་ཏེ་ཞབས་ཀྱི་པདྨ་ལ་བཏུད།
མུ་སྟེགས་ཀྱི་སྟོན་པ་འཕྲོག་བྱེད་དགའ་བོ་ལ་སོགས་པ་ལུང་དང་རིགས་པའི་སྒོ་ནས་ཚར་བཅད་དེ་ཡང་དག་པའི་ལམ་ལ་སྦྱར།
བླ་མ་དང་ཡི་དམ་གྱི་ལྷ་དུ་མའི་ཞལ་གཟིགས་ཤིང་ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་ཤིང༌། གྲུབ་ཚོགས་གཉིས་དང༌། ལྷོ་དམར་གཉིས་ལ་སོགས་པ་སློབ་མའི་ཚོགས་བསམ་གྱིས་མི་ཁྱབ་པ་བསྐྲུན་པར་མཛད་དོ།
།གཉིས་པ་སློབ་དཔོན་ཆེན་པོ་བཟང་ཚ་བསོད་ནམས་རྒྱལ་མཚན་ལ། སྲས་ལྕམ་སྲིང་བརྒྱད་འཁྲུངས་པའི་ཆེ་བ་འགྲོ་བའི་མགོན་པོ་ཆོས་རྒྱལ་འཕགས་པ། ཆུང་ངུ་ནས་ལོ་ཙཱ་བ་སྐ་བ་དཔལ་བརྩེགས་དང་ས་སྟོན་རི་པ་ལ་སོགས་པར་འཁྲུངས་པའི་སྔོན་གྱི་གནས་རྗེས་སུ་དྲན་པ་དང༌།
གཞི་ཚུལ་ཁྲིམས་རྣམ་པར་དག་པས་རྒྱུད་གཏམས་ཤིང༌། ཆོས་རྗེ་པ་ཉིད་དང༌། ལྡོང༌།
གཉན། གྲུབ། ཚོར། སྟག །མཆིམས། ཆག་ལོ། རོག །ཞང༌། མངོན་པ་བ་ལ་སོགས་པ་ལ་གཏུགས་ཏེ་མདོ་སྔགས་ཀྱི་ཆོས་བོད་དུ་འགྱུར་རོ་ཅོག་ཐམས་ཅད་གསན། ནང་དུ་ཡང་དག་པའི་ཏིང་ངེ་འཛིན་འབའ་ཞིག་གིས་དུས་འདའ།
ཆོས་

ཀྱི་རྒྱལ་པོ་སེ་ཆེན་གོ་པེ་ལས་སྤྱན་དྲངས་ཏེ། ཟབ་པ་དང་རྒྱ་ཆེ་བའི་གདམས་པ་དུ་མ་ཞུས། ཁྱད་པར་ཀྱེ་རྡོ་རྗེ་རིན་པོ་ཆེའི་དཀྱིལ་འཁོར་དུ་དབང་ལན་གསུམ་ཞུས་པའི་དང་པོ་ལ་དབང་ཡོན་དུ་དབུས་གཙང་གི་ཁྲི་སྐོར་བཅུ་གསུམ་ཕུལ།
བར་པ་ལ་བོད་ཆོལ་ཁ་གསུམ་ཕུལ། ཕྱི་མ་ལ་རྒྱའི་མིའི་ཡུར་མ་ཆེན་པོ་ཕུལ། མདོར་ན་ལུགས་གཉིས་ཀྱི་སྒོ་ནས་ཁ་བ་ཅན་གྱི་སྐྱེ་རྒུ་ཐམས་ཅད་ཀྱི་གཙུག་གི་ནོར་བུས་མཆོད་པའི་གནས་སུ་བཞུགས་པ་ཡིན་ནོ།
།སྲས་གཉིས་པ་དཔལ་གསང་བའི་བདག་པོའི་རྣམ་འཕྲུལ་འགྲོ་མགོན་ཕྱག་ནར་གྲགས་པ་དེ་བྱོན། དེ་ཡང་ཡུམ་མི་གཅིག་པའི་མཆེད་ཟླ་སློབ་དཔོན་རིན་ཆེན་རྒྱལ་མཚན་དང་ཡེ་ཤེས་འབྱུང་གནས་གསུམ་བྱུང་བའི་ཡེ་ཤེས་འབྱུང་གནས་ཀྱི་སྲས་བདག་ཉིད་ཆེན་པོ་བཟང་པོ་དཔལ་ཆུ་ཕོ་ཁྱིའི་ལོ་ལ་འཁྲུངས།
ལོ་བཅུ་དྲུག་པ་ལ་འཕགས་པ་དང་མཇལ། ཆོས་ཀྱང་འགའ་གསན། སྐབས་གཅིག་ཏུ་འཕགས་པས་བདག་ཉིད་ཆེན་པོ་ལ་ཡུན་རིང་པོ་ཞིག་སྤྱན་ཧུ་རེ་གཟིགས་ནས་ད་བཟོད་མི་རེས་པུས་མོ་ལ་བབ་པའི་དུས་འོང་ཡོན་ཏན་སློབས་གསུངས་པ་དང༌།
ངའི་རྨི་ལམ་ན་ཕྱག་ནའི་རི་ཡིན་ཟེར་བ་གཉིས་བྱུང༌། ཡེ་འབྱུང་གི་རི་ཡིན་ཟེར་བའི་རི་བརྒྱུད་མང་པོ་ཞིག་བྱུང་གསུང་བ་གནང༌།
བཅུ་དགུ་བཞེས་པའི་དུས་འཕགས་པ་ཞི་བར་གཤེགས། ཉེར་གཅིག་པ་ལ་འཕགས་པའི་གཤེགས་རྫོངས་མཛད། དེ་མ་ཁད་མི་ཆེན་ཨ་འབུས་གོང་ལ་གདན་དྲངས།
གོང་མའི་ལུང་གིས་རེ་ཞིག་བརྟག་དགོས་པས་སྨན་ཙེར་བརྒྱུག་གསུངས། སྨན་རྩེའི་ཡུལ་ཕྱིའི་རྒྱ་མཚོའི་ལག་ཆུ་འཇམ་ཆེན་པོ་ཉི་ཤུ་རྩ་གཉིས་བསྒྲལ་བ་ན་ཟོ་ཆུ་ཟེར་བའི་མཁར་མིག་ཆེན་པོར་བཞུགས། ཡང་དེ་ནས་ལུང་གི་

འཇལ་ལམ་བདུན་བགྲོད་པ་ན། ཧམ་ཆུ་ཟེར་བའི་མཁར་མིག་ཆེན་པོར་བཞུགས། དེ་ནས་འཇམ་དཔལ་ཆུ་བགྲོད་པ་ན་རི་བོ་པོ་ཏ་ལ་ཡོད་ཟེར། དེར་སྦས་པའི་རྣལ་འབྱོར་པའི་ཚུལ་གྱིས་བཞུགས། དེར་རྒྱ་མོ་ཞིག་ལ་དབང་བསོད་ནམས་བཟང་པོ་འཁྲུངས།
དཔོན་ཆེན་ཀུན་དགའ་འོད་ཟེར་དུ་གྲགས་པའི་ཉེ་གནས་ཁམས་པས་ཞབས་ཏོག་གི་མཐིལ་བྱས། རྒྱལ་པོའི་ལུང་ལྕི་མོ་བྱུང་དོགས་པས་སྒྲོལ་མ་ལ་གསོལ་བ་འདེབས་པ་ལ་འབད་པས་ཉིན་གཅིག་པདྨའི་སྡོང་པོ་ཞིག་གི་སྟེང་ན་རྗེ་བཙུན་སྒྲོལ་མ་བྱོན་ནས་ཕྱག་གཡས་པས་བླ་མའི་སྤྱི་གཙུག་ཏུ་སྐྱབས་སྦྱིན་གྱི་ཚུལ་དུ་མཛད་དེ།
བུ་འདོད་པས་ནི་བུ་ཐོབ་འགྱུར་ལ། །ནོར་འདོད་པས་ནི་ནོར་རྣམས་ཉིད་ཐོབ།
།འདོད་པ་ཐམས་ཅད་ཐོབ་པར་འགྱུར་ཏེ། །བགེགས་རྣམས་མེད་ཅིང་སོ་སོར་འཇོམས་གྱུར། །ཞེས་གསུངས་ཤིང་ཞལ་བསྟན་དབུགས་ཕྱུང་ངོ༌། །དེའི་ཚེ་དྷརྨ་པཱ་ལ་སྐུ་གཤེགས་པའི་གདུང་ཐམས་ཅད་རིང་བསྲེལ་དུ་སོང་བ་རྒྱལ་པོ་ལ་ཕུལ་བས་ངོ་མཚར་སྐྱེས་ཏེ།
ངའི་བླ་མའི་དབོན་པོ་ཡིན་པས་ཆོག་པ་འདུག་པ་ལ་ད་དབོན་པོ་མེད་གསུངས་ནས་སྤྱན་ཆབ་སྟོན་པ་ལ། ཁང་སར་བ་ཏི་ཤྲི་གྲགས་པ་འོད་ཟེར་སོགས་ཀྱིས་བླ་མའི་དབོན་པོ་བདག་ཉིད་ཆེན་པོ་ཡིན་པའི་རྒྱུ་མཚན་ཞུས་པས་རྒྱལ་པོ་ཡང་ཐུགས་འགྱུར།
དེ་དུས་དཔོན་ཆེན་ཨག་གླེན་གྱི་སྔ་ཕྱིར་གྲོས་ཀྱི་དང་ལེན་མཛད། དེའི་གྲོགས་ཁམ་པ་དབོན་ནག་ཏུ་གྲགས་པས་ཀྱང་བྱས།
ས་སྐྱའི་བཀའ་བགྲོས་བསྡུར་ཏེ་ཏི་ཤྲི་གྲགས་ཆེན་ལ་ཞུ་ཡིག་མཛད། ཉིན་བདེ་བ་གུ་ཤྲི་ཤེས་རབ་དཔལ་གྱིས་གོང་མ་རྒྱལ་པོ་ལ་ཡང་ཡང་ཞུས། དེའི་གྲོགས་མི་ཆེན་ཨོ་ཤུས་ཀྱང་

བྱས་པས། དེ་བཞིན་ཡིན་ན་སྨན་རྩེ་ནས་གདན་དྲོངས་ཀྱི་ལུང་བྱུང༌། དེའི་ཚེ་མཐུ་སྟོབས་ཀྱི་དབང་ཕྱུག་རྒ་ཨ་གཉན་དམ་པས་ཆོས་སྐྱོང་ལ་ཕྲིན་ལས་བཅོལ་བས། རྒྱལ་པོའི་ཕོ་བྲང་གི་སྟེང་དུ་ལྕགས་ཀྱི་བྱ་རོག་ཆེན་པོ་རི་བོ་ཙམ་བབས་པའི་སྤུ་འགུལ་བ་ཙམ་གྱིས་ས་ཕྱོགས་ཐམས་ཅད་གཡོ་བ་དང༌།
གནམ་ཁའུའི་རྡོའི་ཆར་པ་བབས་པ་སོགས་ཆོ་འཕྲུལ་སྣ་ཚོགས་ཀྱིས་ཀྱང་ཤིན་ཏུ་མྱུར་བའི་གྲོགས་བྱས། དགུང་ལོ་སོ་ལྔ་པ་ལ་སྨན་ཙེ་ནས་གདན་དྲངས།
ཚུར་བྱོན་དུས་སྔོན་གྱི་རྒྱལ་པོ་བོད་རྣ་ཅན་གྱི་མཁར་དང༌། ཀོང་ཇོའི་ཡབ་རྒྱལ་རྗེ་བཙན་པོ་ཐང་ཐའི་ཇུང་རྒྱལ་བོས་གནས་བརྟན་བཅུ་དྲུག་དབྱར་གནས་ལ་གདན་དྲངས་པའི་ས།
ལྷ་སའི་ཇོ་བོའི་སྐུ་ཡོལ་བཞུགས་ས་ཕོ་བྲང་ཆེན་པོ་ཀྱིན་ཆང་ཧུ་ཞེས་པ་དང༌། བྱང་ཆུབ་སེམས་དཔའ་ཆོས་འཕགས་ཀྱིས་རྟག་ཏུ་ངུ་ལ་ཤེརཕྱིན་གསུངས་པའི་གྲོང་ཁྱེར་སྤོས་ལྡན། རྒྱ་སྐད་དུ་ཤིན་ཏུ་ཧུ་ཞེས་པ་རྣམས་གཟིགས།
སོ་དྲུག་པ་ལ་གོང་མ་རྒྱལ་པོས་གནང་སྦྱིན་ཆེན་པོ་མཛད། འཕགས་པ་ཏི་ཤྲིའི་དབོན་པོ་ཡིན་ངེས་སུ་འདུག་པ་ཁྱེད་ཀྱིས་རིགས་བརྒྱུད་སྤེལ་ལ་ས་སྐྱར་གདན་ས་གྱིས་གསུང་པའི་ལུང་དང་འཇའ་ས་བཟང་པོ་གནང༌།
སོ་བདུན་པ་ས་ཕོ་ཁྱི་ལ་ས་སྐྱར་ཕེབས། དེ་དུས་ཤར་པ་འཇམ་དབྱངས་ཆེན་པོ་བཞི་ཐོག་ན་བཞུགས་པས། གདན་ས་གཏད་བཞི་ཐོག་གི་གོ་སར་བཞུགས། བསྟན་པའི་བྱ་བ་འཆད་ཉན་སྒོམ་སྒྲུབ་བླ་མ་རྣམས་ཀྱི་དུས་མཆོད་དཀོན་ཅོག་གི་ཞབས་ཏོག
།བུ་སློབ་ལྷ་སྡེ་མི་སྡེ་རྣམས་ཀྱི་མགོ་འདོན་སྐྱོང་རན་ཆེད་གཉེར་ལེགས་པར་མཛད། རྒྱལ་ཁམས་ཆེན་པོ་ཡང་ཆོས་བཞིན་དུ་བདེ་བར་འཇགས། གདན་ས་ཡང་དེ་དུས་རང་དཔལ་འབྱོར་

རྒྱས་ཤིང་ཆེ་བ་ཡིན་ཟེར། སྒྲོལ་མས་ལུང་བསྟན་བཞིན་སྲས་སྐུ་མཆེད་རྣམས་ཀྱང་དགུང་ལོ་ལྔ་བཅུ་རྩ་གཅིག་ཡན་ཆད་ལ་བྱོན། ང་གཉིས་པ་ལ་རབ་ཏུ་བྱུང་ཞིང་བསྙེན་པར་རྫོགས་པ་མཛད། མཚན་ཨ་མོ་གྷ་དྷྭ་ཛཾ་ཤྲཱི་པཱ་ལ་ཞེས་བཏགས།
དེ་ལྟར་བསྟན་པའི་བྱ་བ་རྒྱ་ཆེན་པོ་མཛད་དེ་དགུང་ལོ་དྲུག་ཅུ་རྩ་གསུམ་པ་ཤིང་ཕོ་བྱི་བའི་ལོ་ལ་བཞི་ཐོག་གཟིམས་ཁང་དུ་ཞི་བར་གཤེགས་སོ། །དེ་ལྟར་བླ་མ་བདག་ཉིད་ཆེན་པོས་བཙུན་མོ་བདུན་ཁབ་ཏུ་བཞེས་པ་ལས་སྲས་བཅོ་ལྔ་སྲས་མོ་གཉིས་ཏེ་བཅུ་བདུན་འཁྲུངས་པ་ལས།
སྲས་ཐོག་མ་གཉིས་གཞོན་ནུ་ལ་གཤེགས་སོ། །དེ་འོག་བླ་ཆེན་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་སྐྱེས་སྟོབས་ཀྱི་ཐུགས་རབ་ཆེ་ཞིང་ལུང་རྟོགས་ཀྱི་ཡོན་ཏན་ཕུལ་དུ་བྱུང་བས་དགུང་ལོ་བཅུ་གཉིས་པ་ལ་གོང་མ་རྒྱལ་པོའི་ཏི་ཤྲི་མཛད།
དགུང་ལོ་ཉེར་དྲུག་པ་ལ་བླ་མ་བདག་ཉིད་ཆེན་པོ་སྐུ་གཤེགས་རྗེས་སུ་གཅུང་རྣམས་ལ་བླ་བྲང་ཁག་བཞི་སོ་སོར་བགོས་ཏེ་གནང༌།
དེའང་མཁས་བཙུན་ནམ་མཁའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་དང༌། གུ་ཤྲི་ནམ་མཁའ་རྒྱལ་མཚན་དཔལ་བཟང་པོ་སྟེ་སྐུ་མཆེད་གཉིས་ལ་ཤེལ་གྱི་ཐམ་ཁ་དང་བཞི་ཐོག་བླ་བྲང་གནང༌།
འདི་དག་གི་གདུང་བརྒྱུད་རྣམས་ལ་དང་པོ་བཞི་ཐོག་བླ་བྲང་པ་ཟེར། ཕྱིས་སུ་ཆུ་མིག་བླ་བྲང་པ་ཟེར་ཏེ་བདག་ཆེན་བློ་གྲོས་དབང་ཕྱུག་པ་ཡན་གྱིས་གདུང་བརྒྱུད་རྫོགས་ནས་དེང་སང་མི་བཞུགས་ཏི་ཤྲི་ཀུན་དགའ་ལེགས་པའི་འབྱུང་གནས་དཔལ་བཟང་པོ་དང༌།
དེའི་གཅུང་ཏི་ཤྲི་ཀུན་དགའ་རྒྱལ་མཚན་དཔལ་བཟང་པོ་སྐུ་མཆེད་ལ་གསེར་གྱི་ཐམ་ཁ་དང་ལྷ་ཁང་བླ་བྲང་གནང༌། འདི་དག་གི་

བརྒྱུད་པ་ལ་ལྷ་ཁང་བླ་བྲང་བ་ཟེར། དེང་སང་ལ་སྟོད་གཅུང་དང་ཁམས་ཕྱོགས་ན་བཞུགས་པའི་བདག་པོ་བྱང་པ་གྲགས་པ་དེ་ཡིན། ཏཱ་དབེན་གུ་ཤྲི། དེའི་གཅུང་འཇམ་དབྱངས་དོན་ཡོད་རྒྱལ་མཚན་པ། དེའི་གཅུང་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ་སྟེ་སྐུ་མཆེད་གསུམ་ལ་ཤེལ་གྱི་ཐམ་ཁ་དང་རིན་ཆེན་སྒང་བླ་བྲང་གནང༌།
འདི་དག་ལ་དང་པོ་རིན་ཆེན་སྒང་བླ་བྲང་པ་དང༌། ཕྱིས་སུ་དགེ་སྡིངས་བླ་བྲང་པར་གྲགས།
བདག་ཆེན་རྡོ་རྗེ་འཆང་ཆེན་པོ་ཡན་གྱི་གདུང་བརྒྱུད་རྫོགས་ནས་དེང་སང་ཆོས་བརྒྱུད་འཛིན་པ་ཤ་སྟག་ཡིན། སའི་ལེན་དབང་ཀུན་དགའ་ལེགས་པའི་རྒྱལ་མཚན་དཔལ་བཟང་པོ་ལ་དུས་མཆོད་བླ་བྲང་དང་གསེར་གྱི་ཐམ་ཁ་གནང༌།
འདི་པའི་སྒོས་ཀྱི་གདུང་བརྒྱུད་ལ་དང་པོ་དུས་མཆོད་བླ་བྲང་པ་དང༌། དེང་སང་རྩེས་གདོང་བླ་བྲང་པར་གྲགས་ཤིང་ལུགས་གཉིས་ཀྱི་སྒོ་ནས་དར་ཞིང་རྒྱས་པར་བཞུགས་སོ། །དེ་ལས་གཞན་པའི་སྲས་རྣམས་ཆུང་ངུ་ལ་གཤེགས།
ལྕམ་མོ་རྣམས་མཚན་མ་སྨོས་སོ། །ད་བྱེ་བྲག་ཏུ་རིན་ཆེན་སྒང་བླང་བྲང་པའི་ཐོག་མ་ནི། བདག་ཉིད་ཆེན་པོའི་བཙུན་མོ་དྲུག་པ་ཞྭ་ལུ་སྐུ་ཞང་མགོན་པོ་དཔལ་གྱི་སྲས་མོ་མ་ཅིག་གཞོན་ནུ་འབུམ།
དེ་ལ་སྲས་སྐུ་མཆེད་གསུམ་འཁྲུངས་པའི་གཅེན་ཏཱ་དབེན་ཀུན་དགའ་ཉི་མ་གཞོན་ནུ་ནས་ཡབ་མེས་ཀྱི་ཆོས་རྣམས་ལ་མཁས་པར་སྦྱངས། གོང་མ་རྒྱལ་པོ་ཏ་དབེན་གུ་ཤྲིའི་མཚན་ཤེལ་ཐམ་ཆེ་བ་ཐོ་ཤུ་དང་བཅས་པ་གནང༌།
བསྟན་པའི་བྱ་བ་རྒྱ་ཆེར་མཛད་ནས་ཆུ་ཕོ་ཁྱི་ལོ་ལ་ཕོ་བྲང་ཆེན་པོ་ཉིད་དུ་གཤེགས་སོ། །དེའི་གཅུང་འཇམ་དབྱངས་དོན་ཡོད་རྒྱལ་མཚན་ནི། ལྕགས་ཕོ་ཁྱི་ལོ་ལ་ཞྭ་ལུ་ཁང་གསར་དུ་འཁྲུངས།
སྐྱེ་བ་བདུན་པའི་མཚན་ཉིད་

མངའ། ཡོངས་འཛིན་དམ་པ་མང་པོ་རབ་ཏུ་བསྟེན་ནས་མདོ་སྔགས་ཀྱི་ཆོས་ཇི་སྙེད་པ་ལ་ཐོས་བསམ་སྒོམ་གསུམ་མཐར་ཕྱིན་པ་མཛད། འཆད་རྩོད་རྩོམ་གསུམ་གྱི་དུས་འདའ་བས་གདན་སའི་ཚོགས་ཆེན་པོར་རྣམ་འགྲེལ། རིགས་གཏེར།
མངོན་པ་གོང་འོག །མདོ་སྡེ་རྒྱན། སྤྱོད་འཇུག །ཐུབ་པ་དགོངས་གསལ་ཏེ་ཐུན་བདུན་བདུན་གསུངས། ཉིན་རེ་ལ་དུང་ཐེངས་བདུན་བདུན་འབུད་པ་བྱུང༌། གཞན་ཡང་གང་ལ་གང་དགོས་ཀྱི་ཆོས་ལྷུག་པར་གསུངས་ནས་སངས་རྒྱས་ཀྱི་བསྟན་པ་ཆེས་ཆེར་གསལ་བར་མཛད་པ་ཡིན།
གོང་ནས་ཏཱ་དབེན་གུ་ཤྲིའི་མཚན་དང༌། ཤེལ་ཐམ་ཐོ་ཤུ་དང་བཅས་པ་གནང༌། བསྟན་བཅོས་བོད་དུ་འགྱུར་རོ་ཅོག་བཞེངས། ཕྱིས་སུ་མཁན་ཆེན་བསོད་ནམས་གྲགས་པའི་དྲུང་དུ་གཅུང་དང་ལྷན་ཅིག་བོ་དོང་བྱ་རྒོད་གཤོངས་སུ་བསྙེན་རྫོགས་མཛད།
བླ་མ་འདི་ཉིད་ལས་དག་པ་འགས་འཇམ་དབྱངས་སེངྒེ་ལ་ཆིབས་པར་མཐོང༌། དགུང་ལོ་སོ་བཞི་བཞེས་པ་ཤིང་ཕོ་སྤྲེའུའི་ལོ་ཟླ་བ་ལྔ་པའི་ཚེས་བཅུ་གཅིག་ལ་རིན་ཆེན་སྒང་གོང་མར་བདེ་བར་གཤེགས།
ནང་རྟེན་འཇམ་དབྱངས་ཀྱི་རྟེན་དང་བཅས་པ་རིན་ཆེན་སྒང་ན་བཞུགས་སོ། །བླ་མ་དེ་པའི་གཅུང་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ཡབ་ང་གཅིག་པ་ཆུ་ཕོ་བྱི་བའི་ལོ་ལ་ཞ་ལུ་ཁང་གསར་དུ་འཁྲུངས།
དགུང་ལོ་བརྒྱད་པ་ལ་ཆེ་འདོན་མཛད། རྒྱུད་ཀྱི་བཤད་པ་བཞེད་སྲོལ་དུ་མ་དང་བཅས་པས་ཀུན་ཡ་མཚན་དུ་གྱུར།
བཅུ་བདུན་པ་ལ་རབ་ཏུ་བྱུང༌། ཉི་ཤུ་པ་ལ་བསྙེན་རྫོགས་མཛད། རང་གི་ཡབ་བདག་ཉིད་ཆེན་པོ་དང་ཏི་ཤྲི་ཀུན་བློ། མཁས་བཙུན་ནམ་མཁའ་ལེགས་པ། ཏི་ཤྲི་ཀུན་རྒྱལ།

ཏི་ཤྲི་ཀུན་དགའ་ཉི་མ། འཇམ་དབྱངས་དོན་ཡོད་རྒྱལ་མཚན། རྒྱལ་བ་བྲག་ཕུག་པ་སོགས་ཡོངས་འཛིན་མཁས་གྲུབ་དུ་མ་བསྟེན་ནས་བོད་ཡུལ་དུ་འགྱུར་བའི་ཐེག་པ་ཆེ་ཆུང་གི་ཆོས་ཕལ་ཆེར་གསན། ཐོས་བསམ་སྒོམ་གསུམ་མཐར་ཕྱིན་ནས་འཆད་རྩོད་རྩོམ་གསུམ་མཐར་ཕྱིན་ཞིང༌།
གོང་མའི་ལུང་གིས་དགུང་ལོ་སོ་གསུམ་ལ་བཞི་ཐོག་གི་གདན་སར་སྤྱན་དྲངས་ནས་བསྟན་པའི་བདག་པོར་བཞུགས། ལྷ་སའི་ཇོ་བོའི་གདན་ཁྲི་རྒྱབ་ཡོལ་སྤོད་པ།
བསམ་ཡས་སོགས་སྔོན་གྱི་ལྷ་ཁང་མང་པོའི་ཞིག་གསོས། ཆོས་འཁོར་རབ་ཏུ་ཆེ་བ་ལན་འགའ་དང་བཅས་པ་མཛད། དྲོ་བ་ཀུན་མཁྱེན་ཟེར་བའི་གྲུབ་ཆེན་ཅིག་གི་ཉམས་སྣང་ལ། བཅོམ་ལྡན་འདས་ཐུབ་པའི་དབང་པོར་གཟིགས་སོ།
།སྟོད་ལུང་པ་དགེ་བཤེས་ཤེས་རབ་རྡོ་རྗེས་འཇམ་དབྱངས་འོད་ཟེར་དང་བཅས་པ་མཐོང་བ་སོགས་ངོ་མཚར་བའི་རྣམ་ཐར་བསམ་གྱིས་མི་ཁྱབ། དགུང་ལོ་དྲུག་ཅུ་རྩ་བཞི་པ་ཤིང་མོ་ཡོས་ཀྱི་ལོ་ཟླ་བ་དྲུག་པའི་ཉེར་ལྔའི་ནུབ་བསམ་ཡས་བླ་བྲང་དུ་བདེ་བར་གཤེགས།
ཕྱི་རྟེན་སྙེ་ཐང་འོར་ན་ཡོད། ནང་རྟེན་བྱམས་པའི་གསེར་སྐུ་ཆེན་པོ་རིན་ཆེན་སྒང་ན་བཞུགས། འཇམ་དབྱངས་དོན་ཡོད་པས་བསྙེན་རྫོགས་མ་མཛད་གོང་དུ་མ་ཅིག་གཞོན་ནུ་འབུམ་གྱི་བུ་མོ་མ་ཅིག་ཞ་ལུ་པ་ཡོན་ཏན་དཔལ་འབུམ་ཁབ་ཏུ་བཞེས་པའི་སྲས་གཅེན་ཉི་མ་རྒྱལ་མཚན་ཆུང་ངུ་ལ་གཤེགས།
གཅུང་ཟླ་བ་རྒྱལ་མཚན་རབ་ཏུ་བྱུང་བའི་མཚན་ཀུན་དགའ་རྒྱལ་མཚན་ཤིང་ཕོ་སྤྲེའུའི་ལོ་ཞ་ལུ་ཁང་གསར་དུ་འཁྲུངས།
ཆོས་རྗེ་བླ་མ་དམ་པ་དང་མཉམ་མེད་ཆེན་པོ་སོགས་ཡོངས་འཛིན་

མང་དུ་བསྟེན། ཡབ་མེས་ཀྱི་ཆོས་ལ་མཁས་པར་སྦྱངས། ཕྱིས་ཆོས་རྗེའི་དྲུང་དུ་བསྙེན་རྫོགས་ཀྱང་མཛད། གོང་ནས་གདན་འདྲེན་བྱུང་བླ་ཆེན་དུ་མཚན་གསོལ་ཡང་རྒྱལ་ཁམས་ཀྱི་བདེ་དོག་གི་དབང་གིས་ཕེབས་མ་ཐུབ།
བར་སྐབས་སུ་གོན་ཇོ་བདག་པོས་སྤྱན་དྲངས་ནས་མདོ་ཁམས་སུ་ཆོས་འཁོར་མང་དུ་བསྐོར། གཞན་ཡང་གདན་ས་བསམ་ཡས་སོགས་སུ་བསྟན་པའི་བྱ་བ་རྒྱ་ཆེན་པོ་མཛད་ཅིང༌། ཁྱད་པར་ཆོས་རྗེ་བླ་མའི་བཀའ་འབུམ་ཕྱོགས་གཅིག་ཏུ་བསྒྲིག་པ་གནང༌།
ས་བཟང་འཕགས་པས་ཞུ་བ་པོ་མཛད་དེ་ཐེག་ཆེན་ཆོས་རྗེ། ཤར་ཆེན་པ་སོགས་དགེ་བཤེས་མང་པོ་ལ་བཀའ་འབུམ་གྱི་ཐོག་ནས་དབང་ལུང་བཤད་པ་ཁྲིད་བཀའ་བསམ་གྱིས་མི་ཁྱབ་པ་གནང༌།
དགུང་ལོ་བདུན་ཅུ་དོན་ལྔ་པ་ས་ཕོ་ཁྱི་ལོ་ལ་ཤ་བ་དགེ་སྡིངས་སུ་ཞི་བར་གཤེགས་སོ། །བླ་ཆེན་དེས་བསྙེན་རྫོགས་མ་མཛད་གོང་དུ་མ་ཅིག་ཞ་ལུ་མ་ནམ་མཁའ་རྒྱལ་མོ་ཁབ་ཏུ་བཞེས་པ་ལ་སྲས་ལྕམ་སྲིང་བཞི་འཁྲུངས་པའི་ཆེ་བ་ནི།
བདག་ཆེན་རྡོ་རྗེ་འཆང་ཆེན་པོ་འདི་ཉིད་ཀྱི་ཡབ་བདག་ཆེན་འཇམ་དབྱངས་ཆེན་པོ་ནམ་མཁའ་རྒྱལ་མཚན་དཔའ་བཟང་པོ་ཞེས་གྲགས་པ་མེ་མོ་གླང་ལ་སྐུ་འཁྲུངས་པ་ཡིན་ལ། དེ་ཡང་སྐྱེས་སྟོབས་ཀྱི་ཐུགས་རབ་ཕུན་སུམ་ཚོགས་པ་མངའ་བས་འབྲི་ཀློག་ལ་སོགས་ཐོགས་མེད་དུ་མཁྱེན།
གདུགས་གཉིས་ལ་བརྟག་གཉིས་ཐུགས་སུ་ཆུད། ཉིན་གཅིག་ལ་བདེ་མཆོག་གི་མངོན་དཀྱིལ་ཐུགས་སུ་ཆུད་པས་ཀུན་གྱིས་འཇམ་དབྱངས་ཆེན་པོར་མཚན་གསོལ།
ཡབ་བླ་ཆེན་པ། ཐེག་ཆེན་ཆོས་

ཀྱི་རྒྱལ་པོ། མཁན་ཆེན་བསོད་ནམས་རྒྱལ་མཆོག །སྦས་པའི་རྣལ་འབྱོར་པ་རྡོ་རྗེ་རྒྱལ་མཚན་སོགས་བླ་མ་དམ་པ་དུ་མ་བསྟེན་ནས་ཡབ་མེས་ཀྱི་ཆོས་ལ་མཁས་པར་སྦྱངས་ཤིང་ཟབ་དོན་རྒྱ་མཚོའི་མངའ་བདག་ཏུ་བཞུགས།
སློབ་དཔོན་ཆེན་པོ་པདྨ་འབྱུང་གནས་ཀྱི་རྣམ་འཕྲུལ་དུ་བྱེད་ས་སྐྱ་པའི་བསྟན་སྲུང་རྣམས་བྲན་དུ་འཁོལ་ནུས་པའི་མཐུ་སྟོབས་ཀྱི་མངའ་བདག་ཆེན་པོར་ཡོངས་སུ་གྲགས། དགུང་ལོ་བདུན་ཅུ་རྩ་དྲུག་པ་ཆུ་ཕོ་འབྲུག་གི་ལོ་བཞི་ཐོག་བླ་བྲང་དུ་ཞི་བར་གཤེགས།
སྐུ་གདུང་ཞུགས་ལ་ཕུལ་བས་གདུང་རུས་ཕལ་ཆེར་གདུང་ལོག་དང་ལྷ་སྐུ་རིང་བསྲེལ་དུ་བྱོན། ནང་རྟེན་ཡང་བཞི་ཐོག་ཉིད་ན་བཞུགས། དེའི་གཅུང་བདག་ཆེན་ཞ་ལུ་པ་མཐུ་སྟོགས་དབང་ཕྱུག་བསོད་ནམས་རྒྱལ་མཚན་དཔལ་བཟང་པོ་ས་ཕོ་བྱི་བའི་ལོ་ལ་རིན་ཆེན་སྒང་དུ་འཁྲུངས་ཡབ་ཆོས་ལ་མཁས་པར་སྦྱངས།
མཐུ་སྟོབས་ནུས་པའི་ཕ་མཐར་སོན། དགུང་ལོ་བཞི་བཅུ་རྩ་གསུམ་པ་ལྕགས་ཕོ་རྟའི་ལོ་ལ་ཞི་བར་གཤེགས།
ལྕམ་མོ་ཆེ་བ་ཕྱག་རྡོར་འབུམ་དང༌། ཆུང་བ་དགེ་མའོ། །བདག་ཆེན་འཇམ་དབྱངས་ཆེན་པོ་དེ་ཉིད་ཀྱིས་དཔལ་ས་སྐྱ་པའི་དཔོན་ཆེན་གྱི་བརྒྱུད་པ་ཁྲོམ་མདའ་བའི་སྲས་མོ་ངོ་ཚ་ཤེས་ཤིང་ཁྲེལ་ཡོད་པ་གཏོང་བ་ལ་དགའ་ཞིང་དད་པ་ཆེ་བ་སོགས་རང་བཞིན་གྱི་ཡེ་ཤེས་ཀྱི་མཁའ་འགྲོའི་མཚན་ཉིད་དང་ལྡན་པ།
མ་ཅིག་དཔལ་འབྱུང་རྒྱལ་མོ་ཞེས་བྱ་བ་ཁབ་ཏུ་བཞེས་པ་ལ་སྲས་ལྕམ་སྲིང་དྲུག་བྱུང་བའི་གཅེན་བདག་ཉིད་ཆེན་པོ་རྒྱ་དཀར་ཤེས་རབ་རྒྱལ་མཚན་དཔལ་བཟང་པོ་མེ་ཕོ་འབྲུག་ལ་འཁྲུངས།
སྐྱེས་སྟོབས་ཀྱི་ཐུགས་རབ་ཤིན་ཏུ་ཆེ་ཞིང་

བཤེས་གཉེན་དམ་པ་མང་པོ་བསྟེན། ཡབ་ཆོས་རྣམས་ཕུལ་དུ་ཕྱིན་པ་མཁྱེན། ཕྱག་མདས་ཤིང་སྡོང་ཆེན་པོ་ཐལ་བྱུང་དུ་ཕིགས་པ་དང༌། ཁང་པ་འཇིག་པར་ངེས་པ་ཚོན་སྐུད་ཀྱིས་བཅིངས་པས་གཡོ་བ་མེད་པ་དང་མ་རུངས་པ་དག་གིས་ཆུས་བསྐོར་བ་ན་ན་བཟའི་གཡབས་མོ་བརྡབས་པས་མོད་ལ་རྫིང་ཆེན་པོ་ཕྱོགས་མེད་དུ་རལ་པ་དང༌།
གངས་རིས་ལམ་འགགས་པ་ན་མགོན་གཡག་གྱི་ཁྱུ་ཆེན་པོས་ལམ་གཏོད་པ་དང༌། སྐམ་སར་ཆུ་མིག་འདོན་པ་སོགས་གྲུབ་རྟགས་ནུས་པ་བསམ་གྱིས་མི་ཁྱབ་པ་མངའ་བ་ཡིན།
དེའི་གཅུང་དངོས་བདག་ཆེན་ཆོས་ཀྱི་རྒྱལ་པོ་ཉིད་ཡིན། ལྕམ་མོ་བཞིའི་ཆེ་བ་སློབ་དཔོན་མ་བསོད་ནམས་དཔལ་འཛོམ། གཉིས་པ་སློབ་དཔོན་མ་ནམ་མཁའ་འབུམ།
གསུམ་པ་སློབ་དཔོན་མ་ནམ་མཁའ་བཟང་མོ། བཞི་པ་སློབ་དཔོན་མ་མཁའ་འགྲོ་འཛོམ་མོ། །བདག་ཆེན་ཞ་ལུ་པ་ཆེན་པོས་ལྡན་མ་མ་ཅིག་ཀུན་དགའ་འབུམ་ཁབ་ཏུ་བཞེས་པ་ལ་སྲས་བདག་ཆེན་གྲགས་པ་རྒྱལ་མཚན་པ་ཆུ་མོ་གླང་ལ་འཁྲུངས།
ཞེ་གཉིས་པ་ཤིང་ཕོ་རྟའི་ལོ་ལ་སྐུ་གཤེགས། འདི་ལ་བདག་ཆེན་ཁམས་པ་བར་གྲགས་སོ། །ཁ་བ་རི་པའི་བསོད་ནམས་པདྨོའི་རྩེར། །སྐབས་གསུམ་བུང་བ་གཞོན་ནུའི་རོལ་རྩེད་ལས། །ཕན་བདེའི་སྦྲང་རྩི་གསར་པའི་དུས་སྟོན་གྱི།
།ཐུབ་བསྟན་ལང་ཚོའི་འཛུམ་དཀར་འདི་ན་བཞད། །དཔའ་མཛངས་བློ་གྲོས་ཕུན་ཚོགས་དཔའ་བོ་ཞིག །འཇམ་དབྱངས་འཁོར་ལོས་སྒྱུར་བའི་ཞབས་འབྲིང་མཆོད། །དེ་ཡི་རིགས་ལ་ཁ་བའི་སྨན་ལྗོངས་སུ།
།ངུར་སྨྲིག་འཛིན་པའི་ཐོག་མ་ནཱ་གེནྡྲ། །འཇིག་རྟེན་མིག་གྱུར་འཁོན་སྟོན་མཆེད་བཅས་ཀྱིས། །འཛམ་གླིང་བརྟུལ་ཞུགས་གྲུབ་པའི་

མཐར་སོན་པའི། །ཨུ་རྒྱན་མཁན་པོས་ཞབས་རྡུལ་གཙུག་གིས་བསྟེན། །གསང་ཆེན་བདུད་རྩིས་ཐུགས་ཀྱི་བུམ་བཟང་གཏམས། །རིགས་ཀྱི་ཐིག་ལེ་གྲུབ་དབང་བལ་པོའི་མཚན། །རིགས་སྔགས་གྲུབ་པའི་སྔགས་འཆང་འཁོན་རོག་སོགས།
།ཁྲག་འཐུང་ཡང་ཕུར་ཁྲོས་པས་ཞལ་མཐོང་ཞིང༌། །སྲ་བརྟན་བྲག་ལ་འདམ་བཞིན་ཕུར་པ་འདེབས། །བས་མཐའི་གནས་སུ་མཁའ་ལ་བྱ་ལྟར་ལྡིང༌། །དབྱིངས་ཕྱུག་མ་མོ་བདུད་ནག་ཐོད་ཕྲེང་དང༌། །གངས་ཅན་སྐྱོང་བའི་མ་མོ་བཅུ་གཉིས་སོགས།
།བཀའ་ཡི་སྤྲིངས་ཡིག་རལ་པའི་རྒྱན་དུ་འཛིན། །དེ་ནས་རྗེ་བཙུན་དཀོན་ཅོག་རྒྱལ་པོ་ཞེས། །མཁས་དང་གྲུབ་པའི་འདབ་བཟང་དབང་པོ་དེས། །གསང་ཆེན་གསར་པའི་པདྨའི་ཆུ་གཏེར་རྙེད།
།སྐལ་བཟང་ངང་པའི་བསྟི་གནས་དམ་པར་གྱུར། །གངས་ཅན་རི་བོའི་ཁོང་འདི་མ་ག་དྷ། །ཆུ་ཤེལ་འཛིན་མའི་སྤོ་ལ་རྡོ་རྗེའི་གདན། །བྱང་ཕྱོགས་སྐྱེ་རྒུའི་དཔལ་དུ་འཕོས་འདྲ་བའི། །སྲས་བཅས་རྒྱལ་བའི་ཕོ་བྲང་གཙུག་ལག་ཁང༌།
།གང་དེར་རྗེ་བཙུན་འཇམ་པའི་རྡོ་རྗེ་ཉིད། །གོས་དཀར་ལྕང་ལོའི་ཟོལ་གྱིས་གསང་ཆེན་སྐྱོང༌། །ལ་ལར་ངུར་སྨིག་འཛིན་པའི་གར་གྱིས་རོལ། །ཐུབ་བསྟན་རྒྱལ་མཚན་སྲིད་མཐར་འཛིན་པ་ལ།
།ས་སྐྱ་པ་ཞེས་སྙན་པའི་རྔ་གསང་ནི། །ཁོར་ཡུག་རི་བོའི་བར་དུ་ལྷང་ངེ་བ། །ཡོངས་འདུ་དག་ལ་རྐང་འཐུང་གཉིས་པ་བཞིན། །ས་ཆེན་འདི་ན་འགྲན་ཟླས་དབེན་པར་གྱུར། །དེར་ནི་སྟོབས་ལྡན་རྒྱལ་པོ་སེ་ཆེན་གྱིས།
།ཤིང་སྒོ་འཛིན་པའི་བོད་ཡུལ་ཆོལ་ཀ་གསུམ། །ཆོས་ཀྱི་རྒྱལ་པོར་ཕུལ་བས་བྱང་ཕྱོགས་ན། །གང་འདིའི་འབངས་སུ་

མ་གྱུར་སུ་ཡོད་སྨྲོས། །འཕགས་མས་ལུང་བསྟན་མ་དྲོས་ཆུ་མཚོ་ལས། །མཁས་དང་གྲུབ་པའི་གདུང་གི་ཆུ་བོ་བཞི། །དགེ་མཚན་རིན་ཆེན་བྱེ་མ་འདྲེན་བཞིན་དུ། །སྐྱེ་དགུ་རྒྱ་མཚོའི་དཔལ་དུ་དལ་གྱིས་བབས། །དེ་ལས་ཆུ་སྐྱེས་ཚལ་ན་པད་དཀར་དང༌།
།རྒྱུ་སྐར་ཁྲོད་ན་རི་བོང་འཛིན་པ་ལྟར། །རབ་མཆོག་ཕུལ་བྱུང་རིན་ཆེན་སྒང་པ་ཞེས། །ཟླ་མེད་མཐུ་སྟོབས་ནུས་པའི་བདག་ཉིད་བྱུང༌། །རྨད་བྱུང་རིགས་ཀྱི་ནོར་བུའི་ཅོད་པན་འདི།
།དྲེགས་ལྡན་བྱེ་བས་རལ་པའི་རྒྱན་དུ་མཆོད། །མཁས་དང་གྲུབ་པ་ཡོངས་ཀྱི་སྤྱི་བོས་བཏུད། །སྐལ་བཟང་འགྲོ་བ་ཀུན་གྱི་ཕྱག་གི་གནས། །བ་ལང་ལྟ་བུའི་བླུན་པོ་སྐལ་ངན་འགའ། །མ་གཏོགས་རྒྱ་མཚོའི་གོས་ཅན་ཁྱོན་འདི་ན།
།གང་གི་རིགས་མཆོག་ཞབས་རྡུལ་གཙུག་རྒྱན་དུ། །འཛིན་པར་མི་བྱེད་ཤེས་ལྡན་སུ་ཞིག་ཡོད། །བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོའི་རྣམ་ཐར་ཡིད་འཕྲོག་ཨུཏྤལ་ལའི་དོ་ཤལ་ཞེས་བྱ་བ་ལས་རིགས་ཁྱད་པར་ཅན་དུ་སྐུ་འཁྲུངས་པའི་གདུང་རབས་ཅུང་ཟད་སྨོས་པའི་སྐབས་ཏེ་དང་པོའོ།།
།།པདྨའི་རྣམ་འཕྲུལ་འཇམ་དབྱངས་ཆེན་པོ་དང༌། །མཚན་ལྡན་ཌཱ་ཀི་དཔལ་འབྱུང་རྒྱལ་མོ་ཡི།
།སྲས་སུ་འཁྲུངས་ནས་ངོ་མཚར་རོལ་རྩེད་མཛད། །གསང་ཆེན་སྙན་བརྒྱུད་ཐོབ་ལ་ཕྱག་འཚལ་ལོ། །དེ་ལྟར་སྤྲུལ་པའི་ཡབ་ཡུམ་དེ་ལྟ་བུ་ལས་སྲས་ཀྱི་ཐུ་བོ་བདག་ཉིད་ཆེན་པོ་འདི་ཡབ་ཀྱི་དགུང་ལོ་བཞི་བཅུ་ཞེ་བརྒྱད་བཞེས་པའི་དུས་མིག་དམར་ཞེས་བྱ་བ་ཤིང་ཕོ་

བྱི་བའི་ལོ་ལ་བོད་ཆོལ་ཀ་གསུམ་ལས་བར་གྱི་ཆ་དབུས་གཙང་རུ་བཞི་ལས་གཡས་རུ་གཙང་གི་སའི་ཐིག་ལེ་ཤབ་སྒོ་ལྔ་གཞུང་ཞེས་བྱ་བའི་ཡུལ་གྱི་ས་གཞི་ལག་མཐིལ་ལྟར་སྙོམས་ཤིང༌། ཕྱོགས་དང་ཕྱོགས་མཚམས་ཀྱི་ཡུལ་གྲུ་ཆེན་པོ་དག་ན་ལྗོངས་དང༌།
ཡུལ་ཁོར་དང༌། གྲོང་ཁྱེར་དང༌། སྐྱེ་བོའི་འདུན་ས་དང༌། སྨན་ལྗོངས་དང༌། ནེའུ་གསིང་ཡིད་དུ་འོང་བ་ལ་མེ་ཏོག་སྣ་ཚོགས་ཆེད་དུ་བཀྲམ་པ་བཞིན་ཡོད་པ། ལྗོན་ཤིང་གི་ར་བ་འཁྲིགས་པའི་ཡལ་ག་དང་ལོ་མ་དག་ལ་བརྟེན་པའི་བྱ་སྣ་ཚོགས་སྐད་སྙན་པ་སྒྲོག་པ།
འབྲུ་བཅུད་དང་ལོ་ཏོག་ཕུན་སུམ་ཚོགས་པའི་སྐྱེ་རྒུ་ཐམས་ཅད་བདེ་བར་འཚོ་བ། ཆུ་ཀླུང་ཆེན་པོ་རླབས་ཀྱི་འཕྲེང་བ་ཅུང་ཟད་དང་བཅས་པས་དལ་གྱིས་མདུན་ངོས་སུ་འབབ་པ།
།བྱམས་མགོན་གྱི་རྣམ་འཁྲུལ་ཁྲོ་ལོ་ཆེན་པོའི་གཙུག་ལག་ཁང་དང་ཁད་ཉེ་བའི་ས་ཕྱོགས་རྗེ་བཙུན་གོང་མ་དག་གིས་ཞབས་ཀྱིས་བཅགས་ཤིང་བདག་གིར་མཛད་པའི་གནས་ཤབ་དགེ་སྡིངས་ཀྱི་སའི་ཆ་ལྕམ་མོ་གཡང་གྲོང་ཞེས་བྱ་བར་སྐུ་འཁྲུངས་པར་གྱུར་ཏོ།
།དེའི་ཚེ་ཡུམ་གྱི་གཟིགས་སྣང་ལ་མདུན་ན་རྒྱ་ནག་གི་ཤིང་ཁྲི་བཀོད་པ་ཤིན་ཏུ་ལེགས་པ་ཞིག་གི་སྟེང་ན་བུད་མེད་དམར་མོ་གསེར་གྱི་དབུ་རྒྱན་ཅན་རུས་པའི་རྒྱན་དྲུག་དང་རིན་པོ་ཆེའི་རྒྱན་དུ་མས་སྤྲས་པ་ཁྲོ་འཛུམ་གྱི་རྣམ་པ་ཅན་ཁྲི་དེ་ལ་འཁྱེལ་བྱས་པའི་ལག་པ་གཉིས་ན་ཟངས་གཞོང་པདྨ་དམར་པོས་ཕྱུར་བུར་ཁེངས་པ་བཟུང་ནས་འདུག་པ་ཞིག་གཟིགས།
འཁྲུངས་མ་ཐག་ནས་དབུ་གདུགས་ཀྱི་རྣམ་པ། དཔྲལ་བའི་དབྱེས་ཆེ་བ་སོགས་མཐོང་ན་མི་མཐུན་པ་མེད་པ། ནོར་བུ་ཆུ་

ཤེལ་དྲི་མ་མེད་པ་ལྟར། ལུས་དཀར་ཞིང་འོད་འཕྲོ་བ། ཞི་ཞིང་དེས་པའི་ངང་ཚུལ་འཛུམ་མདངས་དང་བཅས་པ་བྱུང༌། མཚན་མཁན་ལ་བསྟན་པས་ཇི་ལྟར་ལུང་བསྟན་པ་བཞིན་གཤིན་རྗེ་ཚེ་བདག་གི་ཐང་སྐུས་སྐུ་ལུས་ཅུང་ཟད་གྲིལ་བ་དང༌།
ར་དཀར་མོའི་ནུ་ཞོ་བླུད་པ་སོགས་བྱས། གཞོན་ནུ་ཉིད་ནས་ཐ་མལ་པའི་བྱིས་པའི་སྤྱོད་པ་ལས་འདས་པས་ཐོ་ཆོའི་སྤྱོད་པ་སྤངས་ནས་དུལ་ཞིང་ཡིད་གཞུངས་ལ་ཆོས་དང་མཐུན་པའི་རྩེ་དགས་དུས་འདའ་བ་དང་རང་བཞིན་གྱི་བསྐམ་ཆགས་ཆུང་ཞིང་ཆོས་ལ་ཐུག་འགྲོ་བ་དབེན་པ་འབའ་ཞིག་བསྟེན་པའི་བག་ཆགས་ཆེད་དུ་སད་པ་གཡའ་རི་གངས་རི་སོགས་མཐོང་ཞིང་སྤྲིན་དང་ན་བུན་གྱིས་གཏིབས་པ་གཟིགས་པ་ན་དགྱེས་ཚོར་ཆེན་པོ་མཛད་པ་དང༌།
ང་ཡ་གིར་ཅིས་ཀྱང་འགྲོ་གསུང་བ་སོགས་གནང༌། བུ་རྫིས་རྒྱབ་ཏུ་སྤྱན་དྲངས་པ་ན་མི་ནག་ཁྱི་ནག་སོགས་འདི་ལྟར་འདུག་གསུང་བ་མང་དུ་བྱུང་བས། རྗེ་བཙུན་ཡབ་ལ་ཞུས་པ་ན་ངེད་ཀྱི་བརྒྱུད་པ་རྣམས་ལ་ཆུང་ངུ་ནས་ཆོས་སྐྱོང་གི་རྣམ་འཕྲུལ་མང་པོ་མཐོང་བ་ཞིག་ཡོང་གིན་ཡོད་པས་དེ་ལྟར་ཡིན་གསུང་པ་དང༌།
དུས་གཅིག་གི་ཚེ་ཡབ་ཡུམ་གཉིས་ལ་རྗེ་འདིས་བདག་མིང་སྲིང་རྣམས་དེ་རིང་རྩེད་མོ་ལ་ཕྱི་རོལ་དུ་ཅེིས་ཀྱང་གཏོང་བ་ཞུ་ཞེས་ནན་གྱིས་ཞུས་པས་ཡབ་ཀྱིས་ཀྱང་མཚམས་དམ་པར་ཡོད་ནའང་གང་ཡིན་མི་ཤེས་པས་དེ་ལྟར་གྱིས་གསུང་བ་གནང༌།
ཕྱི་རོལ་ཏུ་ལྕམ་སྲིང་རྣམས་ཕེབས་རྗེས་ས་གཡོས་ཤིན་ཏུ་ཆེ་བ་ཞིག་བྱུང་ནས་སྔར་གྱི་གཟིམས་ཁང་དེ་ཉིད་རྡིབ་པས་ཀུན་གྱིས་མངོན་མཁྱེན་ཐོགས་མེད་དུ་ཡོད་པར་མཐུན་གྲུབ།
འཁྲུངས་མ་

ཐག་ཏུ་ཐང་སྐུས་གྲིལ་བ་སོགས་ཀྱང་ཤིན་ཏུ་གསལ་བར་དྲན། དགུང་ལོ་གཉིས་གསུམ་ནས་དྲུག་གི་བར་ཡབ་ཡུམ་གྱི་དྲུང་ཁོ་ནར་བཞུགས་ཤིང་བླ་བྲང་གོང་པའི་དགེ་བཤེས་གཅིག་གིས་བྲིས་ཀློག་སོགས་བརྡ་ཙམ་ཕུལ་བས་ཐོགས་མེད་ཕུལ་དུ་ཕྱིན་པར་མཁྱེན།
རྗེ་བཙུན་ཡབ་ཉིད་ལ་གསུང་ངག་རིན་པོ་ཆེ། ཡང་ཕུར་གྱི་ཆོས་སྐོར། དཀར་བདུད་ཀྱི་རྗེས་གནང་མན་ངག །དམར་པོ་སྐོར་གསུམ་གྱི་ཆོས་སྐོར། གུར་གྱི་མགོན་པོ་ལྷ་བརྒྱད་ཀྱི་རྗེས་གནང༌།
དཔལ་མགོན་ཆེན་པོ་དང༌། པུ་ཏྲ་མིང་སྲིང་གི་རྗེས་གནང༌། དུར་ཁྲོད་བདག་པོའི་རྗེས་གནང༌། ཡིག་ལུང༌། ཚེ་དཔག་མེད་ཛེ་ཏཱ་རི་ལུགས་ཀྱི་དབང༌། སྒྲོལ་མ་དཀར་མོའི་རྗེས་གནང་སོགས་དབང་ལུང༌།
རྗེས་གནང༌། མན་ངག །གར་དབྱངས་འཆམས་ལ་སོགས་པའི་ཕྱག་ལེན་ཕྲ་མོ་ཚུན་ཆད་ཞིབ་ཆ་དང་བཅས་པ་སྐུ་ཆུང་ངུ་ཉིད་ནས་ལེགས་པ་གསན་པ་ཡིན་ཅེས་ཐོས། ཁྱད་པར་ཡབ་ཉིད་ཀྱིས་སྲས་དང་སློབ་མ་གཞན་སུ་ལ་ཡང་མ་གནང་བའི་དཔལ་ལྡན་ས་སྐྱ་པའི་བསྟན་སྲུང་རྣམ་པ་གཉིས་ཀྱི་ཐུན་མོང་མ་ཡིན་པའི་ཆོས་སྐོར་སོགས་གདུང་བརྒྱུད་ཁོ་ན་ལ་ཆིག་བརྒྱུད་དུ་བཞུགས་པའི་གདམས་པ་རྣམས་ཡོངས་སུ་རྫོགས་པར་གནང་བས་ཆོས་སྐོར་འདི་དག་གི་མངའ་བདག་ཆེན་པོར་བཞུགས་པ་ཡིན་ཏེ།
རྗེ་ཉིད་ཀྱི་གསུང་ལས། བོད་ཡུལ་བསྟན་པའི་མངའ་བདག་མཆོག །ས་སྐྱའི་རྗེ་བཙུན་ལས་བརྒྱུད་པའི། །ནག་པོ་ཆེན་པོའི་མན་ངག་ལ། །ང་མཁས་ཟེར་བ་མང་ན་ཡང༌།
།ཇི་བཞིན་རྟོགས་པ་ཁོ་བོ་ཙམ། །ཞེས་དང༌། སྙིང་པོར་གྱུར་པའི་མན་ངག་རྣམས། །བང་མཛོད་དམར་པོའི་ཐུགས་དཀྱིལ་ལས། །

གཞན་ནས་རྙེད་པར་མི་འགྱུར་བས། །དད་ལྡན་ཡོད་ན་བླང་བར་གྱིས། །ཞེས་དང༌། དེ་ལྟའི་བློ་གྲོས་གང་གི་མཐུས་བྱུང་བ། །མཁྱེན་བརྩེ་མཐུ་སྟོབས་མཆོག་གི་འབྱོར་པ་ཅན། །དཔལ་ལྡན་བླ་མ་ནམ་མཁའི་མཚན་ཅན་ཞབས།
།འདྲེན་མཆོག་དེ་ཡི་དྲིན་ལས་རྙེད་པར་གྱུར། །ཅེས་གསུངས་པ་རྣམས་ཀྱིས་གསལ་བར་ཤེས་པ་ཡིན་ནོ། །གཞན་ཡང་ས་དང༌། རིན་པོ་ཆེ་དང༌། གོས་དང༌། ལྗོན་ཤིང་དང༌། རྟ་གླང་དང༌། སྐྱེ་བོ་ཕོ་མོ་བརྟག་པ་སྟེ་བརྟག་པ་རྣམས་པ་བརྒྱད་ལ་སོགས་པ་ལུགས་ཀྱི་བསྟན་བཅོས་མཐའ་དག་ལའང་ལེགས་པར་སྦྱངས་པའི་སྒོ་ནས་རྒྱལ་པོ་ལ་སོགས་པ་འཇིག་རྟེན་པ་རྣམ་ཀྱང་རབ་ཏུ་མགུ་བར་བྱེད་པའི་ངང་ཚུལ་ཅན་ཞིག་ཡིན་ནོ།
།བྷོ་ཊའི་ལྗོངས་ཀྱི་ནོར་འཛིན་ཐིག་ལེ་ནི། །ཀུནྡ་དོང་ཀ་བནྡྷུ་ཛཱི་ཝ་ཀཿ ཟར་མ་ཧ་ལོའི་མེ་ཏོག་མདངས་འཕྲོག་པའི། །རིན་ཆེན་སྒོ་གླེགས་ཕྱེ་བའི་ཡུལ་གྱི་གྲུ། །འཆི་མེད་དབང་པོའི་གྲོང་ཁྱེར་ས་ལ་ནི།
།བབས་འདྲ་གཡང་གྲོང་ཞེས་བྱའི་བསྟི་གནས་སུ། །དགེ་མཚན་བྱེ་བའི་དཔལ་དང་ལྷན་ཅིག་ཏུ། །མགོན་ཁྱོད་རྡོ་རྗེའི་སྐུ་མཆོག་བལྟམས་པར་གྱུར། །ཆུ་གཏེར་བསྲུབས་ལས་ཟླ་ཚེས་ནི། །བདེ་འབྱུང་གཙུག་ན་འོད་དཀར་བཞད།
།དམ་པ་མཁའ་འགྲོའི་ཆུ་སྐྱེས་ལས། །ལེགས་འཁྲུངས་འགྲོ་འདི་གཙུག་གིས་བསྟེན། །རྟ་བདུན་དབང་པོ་ཤར་བ་ན། །འདབ་བརྒྱའི་སྤུ་ལོང་གཡོ་བ་ཡི། །འདམ་སྐྱེས་འཛུམ་དཀར་ཕྲེང་བ་རྒོད།
།འབྱུང་ངོ་ཡང་ནི་དབྱིག་ལྡན་མར། །འདི་ལྟའི་བཞིན་པད་འདྲེན་བྱེད་ཀྱིས། །ཟེའུ་འབྲུའི་གེ་སར་གསར་པ་

འདིས། །བུང་བ་དགའ་བར་མ་ཟད་ཀྱི། །ངང་པའི་བུ་མོ་ཀུན་ཡིད་འཕྲོག །འཇམ་དབྱངས་བླ་མའི་གསུང་གི་བདུད་རྩིའི་རྒྱུན། །གསང་ཆེན་ཟབ་མོའི་བཅུད་ཀྱི་སྙིང་པོ་དེས། །ཐུགས་ཀྱི་བུམ་བཟང་ཡོངས་སུ་གང་བ་ལས།
།གངས་ཅན་རྡོ་རྗེ་འཛིན་པའི་དེད་དཔོན་གྱུར། །ཁྱོད་ཐུགས་འོད་གསལ་དག་པའི་མེ་ལོང་དུ། །མཐུ་ལྡན་སྲུང་མའི་སྒྱུ་འཕྲུལ་རོལ་རྩེད་དང༌། །ལྐོག་གྱུར་ཤེས་བྱའི་སྣང་བརྙན་ཅི་ཡང་ཤར། །ཐོགས་མེད་མངོན་མཁྱེན་མངའ་བར་ཡོངས་སུ་གྲགས།
།ལུགས་ཀྱི་བསྟན་བཅོས་སྦྲང་རྩི་འཛིན་པའི་གཞི། །འདི་ཡི་བློ་གྲོས་ཆུ་སྐྱེས་གསར་པའི་ཚལ། །རབ་ཡངས་དྲི་བསུང་གསིལ་ཡབ་གཡོ་བ་ཡིས། །ཤེས་ལྡན་སྐྱེ་བོའི་སྙིང་ལ་སིམ་པ་སྟེར།
།བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤ་ལའི་དོ་ཤལ་ལས་གཞོན་ནུ་རོལ་རྩེད་མཛད་ཅིང་ཡབ་ལས་ཐོག་མར་བཀའ་དྲིན་ནོས་པའི་སྐབས་ཏེ་གཉིས་པའོ།། །།འཁོར་བའི་གྲོང་ཁྱེར་མེ་འོབས་ལྟར་གཟིགས་ནས།
།ཐུབ་བསྟན་པད་མཚོར་ཞུགས་ཏེ་གངས་ཅན་གྱི། །མཁས་གྲུབ་ཡོངས་ཀྱི་གཙུག་གིས་བསྟེན་པའི་ཁྲིར། །ཞབས་སེན་པདྨ་བཀོད་ལ་ཕྱག་འཚལ་ལོ། །དེས་ན་བཅོམ་ལྡན་འདས་ཀྱི་མདོ་ལས།
ཁྱིམ་པ་རྣམས་ནི་མེ་འོབས་ན་གནས་པ་ལྟ་བུའོ། །རབ་ཏུ་བྱུང་བ་ནི་བསིལ་བའི་ཁང་པ་ན་གནས་པ་ལྟ་བུའོ། །ཞེས་སོགས་དང༌། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་བསྟེན་ལགས་པར་གསུངས།
།ཞེས་སོགས་གསུངས་པ་ལྟར། འཁོར་བའི་ཁྱིམ་ཐབ་ནི་འཇིགས་ཤིང་ཉམ་ང་བའི་སྡུག་བསྔལ་ཐམས་ཅད་ཀྱི་རྩ་བར་གཟིགས། མཐོ་རིས་དང་བྱང་ཆུབ་སྒྲུབ་པའི་ལམ་ཐམས་

ཅད་ཀྱི་མེད་དུ་མི་རུང་བའི་གཞི་ཆེན་པོ་ནི་ལྷག་པའི་ཚུལ་ཁྲིམས་ཀྱི་བསླབ་པ་ཁོ་ནར་དགོངས་ཏེ། ངེས་པར་འབྱུང་བའི་ཐུགས་ཀྱི་བསམ་པ་སྟོན་གྱི་ཟླ་བ་ལྟར་དཀར་ཞིང་དྲི་མ་མེད་པས་ཀུན་ནས་བླངས་ཏེ། དགུང་ལོ་བདུན་པ་རབ་མྱོས་ཞེས་བྱ་བ་ལྕགས་ཕོ་རྟའི་ལོ་ལ།
བྱང་ཕྱོགས་ཤམྦྷ་ལའི་རིགས་ལྡན་གྲགས་པ་གངས་རིའི་ཁྲོད་འདིར་ངུར་སྨྲིག་གི་བླ་གོས་ཀྱི་རྣམ་པར་རོལ་པའི་འཇམ་དབྱངས་དཀོན་ཅོག་བཟང་པོ་ཞེས་མཚན་ཡོངས་སུ་གྲགས་པའི་ངེས་དོན་རྒྱ་མཚོའི་མངའ་བདག་ཆེན་པོ་དེ་ཉིད་དགེ་སྡེངས་བླ་བྲང་དུ་སྤྱན་དྲངས་པའི་དྲུང་དུ་ཁྱིམ་པའི་རྟགས་མཐའ་དག་བཞི་མདོའི་རྩྭ་ལྟར་དོར་ཞིང་ངུར་སྨྲིག་གི་རྒྱལ་མཚན་སོགས་རབ་ཏུ་བྱུང་བའི་རྟགས་ཡང་དག་པར་བཞེས་པའི་སྒོ་ནས་བར་མ་རབ་བྱུང་དུ་བསྒྲུབས་ཏེ།
བློ་གྲོས་རྒྱལ་མཚན་དཔལ་བཟང་པོ་ཞེས་མཚན་གསོལ་ལོ། །དེ་ནས་དམ་པ་དེ་ཉིད་ཀྱི་ཞབས་ཕྱིར་འབྲངས་ཏེ་ཉང་སྟོད་དཔལ་འཁོར་བདེ་ཆེན་ཆོས་སྡེ་ཆེན་པོར་ཕེབས་པའི་ཚེ་བླ་མ་ཡང་རྩེ་བ་ཟེར་བའི་དཔལ་མགོན་ཞལ་བཞི་པའི་གྲུབ་ཐོབ་ཏུ་གྲགས་པ་ཞིག་གིས་གང་ཟག་ཅིག་ལ་དཔལ་མགོན་གྱི་རྗེས་གནང་བྱས་པས་འཁུ་ལྡོག་གི་རྣམ་པས་ཁོང་པ་ཞལ་ལྐུགས།
ཅི་བྱ་བརྟོལ་མེད་དུ་གྱུར་ནས་རྗེ་འདིའི་དྲུང་དུ་ཐོགས་མེད་དུ་བྱོན་བྱུང་ནས། མགོ་ཐོག་ཏུ་སྤྱན་དྲངས་ཟེར་བའི་བརྡ་བྱས་འདུག་པས། སློབ་དཔོན་དཔལ་མཆོག་པས་རྗེ་འདི་ཉིད་པང་དུ་བླངས་ནས་ཁོང་གི་དབུ་ཐོག་ཏུ་བཞག་པས་དེ་གའི་མོད་ལ་གསུང་འབྱོན་པའང་བྱུང་ཞིང་མི་ཕྱེད་པའི་དད་པ་ཐོབ་པ་སོགས་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང༌།
དགུང་ལོ་བརྒྱད་པ་སྐྱེས་བདག་ཅེས་བྱ་བ་ལྕགས་

མོ་ལུག་གི་ལོ་ལ་རྗེ་བཙུན་གཅེན་དང༌། ལྷན་ཅིག་ཏུ་དཔལ་ས་སྐྱའི་ཆོས་གྲྭ་ཆེན་པོར་ཆེ་འདོན་མཛད་ཅིང་ཚངས་པའི་དབྱངས་ལྟ་བུའི་གསུང་གིས་དམ་པའི་ཆོས་ཀྱི་བཀའ་དྲིན་སྩལ་བ་ན་བློ་གསལ་མཁས་པའི་ཚོགས་རྣམས་ངོ་མཚར་ཞིང་མི་ཕྱེད་པའི་དད་པ་ཐོབ།
དེ་ལས་གཞན་པའི་སྐྱེ་བོ་རྣམས་ནི་ཞལ་མཐོང་གསུང་ཐོས་པའི་བག་ཆགས་ཁྱད་པར་ཅན་རྒྱུད་ལ་བཞག་ཅིང་ཟང་ཟིང་གི་སྦྱིན་པས་ཡིད་རབ་ཏུ་ཚིམ་པར་མཛད། དེ་ཡང་དགའ་སྟོན་གྱི་ཡོ་བྱད་རྣམས་དགེ་སྡིངས་བླ་བྲང་རང་ནས་མཛད་ཅིང་རྣམ་གཞག་གི་ཡོ་བྱད་གང་དགོས་པ་རྣམས་འཇམ་དབྱངས་དཀོན་ཅོག་བཟང་པོའི་དྲུང་གིས་འབུལ་བ་གནང༌།
སླར་ཡང་དགུང་ལོ་དགུ་པ་ནས་བཅུ་གསུམ་པ་འཛིན་བྱེད་ཅེས་བྱ་བ་མེ་ཕོ་བྱི་བའི་ལོའི་བར་འཇམ་དབྱངས་ཆོས་རྗེ་དེ་ཉིད་ཀྱི་ཕྱག་ཕྱིར་ཉང་སྟོད་ཕྱོགས་སུ་ཕེབས་ཤིང་སློབ་དཔོན་དཔལ་མཆོག་པར་གྲགས་པས་ཀྱང་ཟུར་སློབ་ཀྱི་ཚུལ་གྱིས་ཞབས་ཏོག་མཛད།
རྗེ་དེ་ཉིད་ཀྱི་དྲུང་དུ་རྒྱས་པའི་བསྟན་བཅོས་ཚད་མ་རྣམ་འགྲེལ། འགྲེལ་པ་འགྲེལ་བཤད་དང་བཅས་པ། སྡེ་བདུན་གྱི་སྙིང་པོ་ཚད་མ་རིགས་པའི་གཏེར་རང་འགྲེལ་དང་བཅས་པ། ཐུབ་པའི་དགོངས་པ་གསལ་བ།
སྡོམ་པ་གསུམ་གྱི་རབ་ཏུ་དབྱེ་བ། དབུ་མ་རྩ་བ་ཤེས་རབ་ལ་སོགས་པའི་དབུ་མའི་གཞུང་ལུགས་ཅི་རིགས་པ་དང་བཅས་པ་གསན་ཏེ། ཚིག་དོན་ཆ་ལ་སྒྲོ་འདོགས་མཐའ་དག་ཆོད་ཅིང་ཐུགས་སུ་ཆུད་པར་མཛད་པ་ཡིན་ནོ།
།གཞན་ཡང་ཐེག་པ་ཆེན་པོ་དབུ་མ་ལུགས་ཀྱི་སེམས་བསྐྱེད། གསུང་ངག་རིན་པོ་ཆེ་སྨིན་གྲོལ་གྱི་ལམ་ཆ་ཚང་བ། རྒྱབ་ཆོས་སུ་པོད་ནག་མ་ཚང་མའི་ལུང༌། ལམ་སྐོར་ཕྱི་མ་བརྒྱད། ལམ་ཟབ་མོ་བླ་མའི་

རྣལ་འབྱོར་གྱི་བྱིན་རླབས། རྣལ་འབྱོར་དབང་ཕྱུག་གི་བྱིན་རླབས་སྲུང་བ་དང་བཅས་པ། དཔལ་དུས་ཀྱི་འཁོར་ལོའི་ཆོ་ག་དབང་གོང་མ་སྔོན་དུ་འགྲོ་བའི་སྦྱོར་བ་ཡན་ལག་དྲུག་པའི་འཁྲིད། གསང་བ་འདུས་པ་འཕགས་ལུགས་ཀྱི་ལྷ་སུམ་ཅུ་རྩ་གཉིས་ཀྱི་དབང་བསྐུར་བ།
རིམ་ལྔ་དམར་ཁྲིད་དང་བཅས་པ། གཞན་ཡང་གཤིན་རྗེ་གཤེད་དམར་པོ་ལྷ་ལྔ། ཕྱག་ན་རྡོ་རྗེ་འཁོར་ལོ་ཆེན་པོ། ཚེ་དཔག་མེད་བུ་ལུགས་ལ་སོགས་པའི་དབང་གི་རིགས་དུ་མ།
དམ་པ་སངས་རྒྱས་ཀྱི་བཀའ་འབུམ་ལ་སོགས་པའི་ལུང་གི་རིགས་དུ་མ་སྟེ། མདོར་ན་རྒྱུད་སྡེ་བཞི་དང་རྗེས་སུ་འབྲེལ་བའི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་པར་མཛད་པ་ཡིན་ནོ།
།དེའི་ཚེ་དཔལ་ལྡན་ས་སྐྱ་ནས་བདག་ཆེན་ཀུན་དགའ་དབང་ཕྱུག་པས་རྗེ་ཉིད་གཞི་ཐོག་གི་གདན་སར་འབྱོན་དགོས་པའི་ཞལ་ཏ་ཕེབས། འཇམ་དབྱངས་དཀོན་ཅོག་བཟང་པོ་དང་རྒྱལ་རྩེ་བས་ཀྱང་སྐོར་ཡང་མཐུན་སྦྱོར་ཡང་དག་མཛད་དེ་དགུང་ལོ་བཅུ་བཞི་པ་དབང་ཕྱུག་ཅེས་བྱ་བ་མེ་མོ་གླང་ལོ་ལ་ཡབ་རྗེ་བཙུན་འཇམ་དབྱངས་ཆེན་པོས་གཙོ་མཛད།
བདག་ཆེན་གྲགས་པ་རྒྱལ་མཚན་པ་ཁམས་ནས་བྱོན་པ་དང་ལྷན་ཅིག་ཏུ་གདན་ས་ཆེན་པོར་རྗེ་བཙུན་ཀུན་དགའ་དབང་ཕྱུག་པའི་དྲུང་དུ་ཕྱག་ཕེབས་ཏེ་རབ་ཏུ་དགྱེས་པའི་བཀའ་ལུང་གི་ཆོས་ཀྱི་འཁོར་ལོ་སྒྱུར་བའི་རྒྱལ་ཚབ་དམ་པར་དབང་བསྐུར།
རྗེ་བཙུན་དམ་པ་དེ་ཉིད་ཀྱི་དྲུང་དུ་དེའི་ཚེ་དཔལ་ཀྱེ་རྡོ་རྗེའི་བཀའ་བབས་ཆེན་པོ་བཞིའི་དབང་བསྐུར་བ་སོགས་གསན་ཅིང༌།
གཞན་ཡང་སྔ་ཕྱིར་དུ་བདག་མེད་ལྷ་མོ་བཅོ་ལྔའི་དབང༌། ནཱ་རོ་མཁའ་སྤྱོད་ཀྱི་བྱིན་རླབས།

རྣམ་འཇོམས་བིར་ལུགས་ཀྱི་བྱིན་རླབས། རྗེ་བཙུན་མ་ཀུ་རུ་ཀུལླེའི་བྱིན་རླབས། དབང་སྡུད་འདོད་པའི་རྒྱལ་པོའི་རྗེས་གནང༌། དེ་ཉིད་དང་རྗེས་སུ་འབྲེལ་བའི་ཡི་གེ་ངོར་ལུགས་ལ་གྲགས་པ་ཆ་ཚང་གི་ལུང༌།
ནག་པོ་ཆེན་པོ་ལྷ་བརྒྱད་ཀྱི་རྗེས་གནང༌། དམ་ཅན་པུ་ཏྲ་མིང་སྲིང་གི་རྗེས་གནང༌། དཔལ་མགོན་གདོང་བཞི་པའི་རྗེས་གནང༌། དེ་དག་དང་རྗེས་སུ་འབྲེལ་བའི་ཡི་གེའི་ལུང༌། རྡོ་རྗེ་འཆང་ཀུན་དགའ་བཟང་པོ་ནས་བརྒྱུད་པ་ཆ་ཚང༌།
བདག་ཆེན་ཀུན་རིན་པ་ནས་བརྒྱུད་པའི་ཐུན་མོང་མ་ཡིན་པའི་མན་ངག་འགའ་ཞིག་དང་བཅས་པ་གསན། རྗེ་བཙུན་དམ་པ་དེའི་གསུང་ལས་ཁྱོད་ཀྱི་གཞི་ཐོག་གི་གདན་ས་འདི་ལ་བཞུགས་ནས་སྒོ་གསུམ་ཆོས་དང་མཐུན་པ་དང༌།
སྡེ་འདི་ལ་གང་ཕན་མཛད་དགོས་ཤིང༌། ཁྱད་པར་དུ་མུས་སུ་སེམས་དཔའ་ཆེན་པོའི་དྲུང་དུ་ཕེབས་ནས་ངོར་པ་ནས་བརྒྱུད་པའི་ལམ་འབྲས་སོགས་གསན་ཏེ་བསྟན་པ་ལ་ཕན་པ་རྒྱ་ཆེ་བ་ཞིག་མཛད་དགོས།
དེ་བཞིན་མ་མཛད་ན་ངའི་བློ་ཁ་མི་རྫོགས་པ་ཡོད་དོ་གསུང་བ་སོགས་ལུགས་གཉིས་ཀྱི་སྒོ་ནས་ཐུགས་བརྩེ་བས་སྐྱོང་བར་མཛད་ཅིང༌། མདོར་ན་ཐུགས་ཀྱི་སྲས་གཅིག་པུར་གྱུར་པ་ཡིན། དགུང་ལོ་བཅོ་ལྔ་བཞེས་པ་འབྲུ་མང་པོ་ཞེས་བྱ་བ་ས་ཕོ་སྟག་གི་ལོ་རྗེ་བཙུན་རྡོ་རྗེ་འཆང་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་དེས།
ཨེ་ཝཾ་གྱི་གདན་ས་འཕྲོད་ནས་མུས་ལ་ཕེབས་པའི་ལམ་ཞོར་གྲུབ་པ་མཆོག་གི་གནས་བར་སྡིངས་ཞེས་བྱ་བར་སྤྱན་དྲངས་ཏེ་མཁན་པོ་འདུལ་བ་འབུམ་སྡེའི་མངའ་བདག་ངུར་སྨྲིག་གི་རྒྱལ་མཚན་འཛིན་

པ་ཡོངས་ཀྱི་གཙུག་གི་ནོར་བུ་སེམས་དཔའ་ཆེན་པོ་དེ་ཉིད་དང༌། རྗེ་བཙུན་རྡོ་རྗེ་འཆང་ཆེན་པོ་ངུར་སྨྲིག་འཛིན་པའི་དཔལ་གྱི་རྣམ་པར་རོལ་པ་བདག་ཆེན་རྡོ་རྗེ་འཆང་ཆོས་ཀྱི་རྗེ་གཞི་ཐོག་པ་ཀུན་དགའ་དབང་ཕྱུག་པས་ལས་ཀྱི་སློབ་དཔོན།
འདུལ་བ་འཛིན་པ་སངས་རྒྱས་དཔལ་གྲུབ་ཀྱིས་གྲིབ་ཚོད་པ། མཁན་ཆེན་ཀུན་བློ་བ་ལ་སོགས་པ་རྣམས་ཀྱིས་གྲོགས་དན་དང་ཁ་སྐོང་མཛད་ནས་སྨིན་དྲུག་ཟླ་བའི་ཚེས་བཅུའི་ཉི་མ་གུང་གི་ཆ་ལ་དགེ་ཚུལ་གྱི་སྡོམ་པ་རྣམ་པར་དག་པ་བཞེས་པ་མཛད་དོ།
།དུས་དེ་ཉིད་ནས་བཟུང་སྟེ། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། །མི་གཙང་སྤྱོད་རྫུན་བཅོས་པའི་ཆང་ལ་སོགས། །གར་སོགས་འཕྲེང་སོགས་མལ་ཆེན་མཐོ་བ་དང༌།
།ཕྱི་དྲོའི་ཁ་ཟས་གསེར་དངུལ་ལེན་པ་སྤང༌། །ཞེས་གསུངས་པ་ལྟར། དགེ་ཚུལ་གྱི་བསླབ་པའི་གཞི་བཅུ་ཆར་གཏོགས་དང་བཅས་པ་ཐམས་ཅད་མིག་གི་འབྲས་བུ་ལྟར་གཅེས་པར་བསྲུང་བར་མཛད་དོ།
།དགུང་ལོ་བཅུ་དྲུག་པ་མྱོས་ལྡན་ཞེས་བྱ་བ་ས་མོ་ཡོས་ཀྱི་ལོ་ལ་རྗེ་ཉིད་ཀྱི་ཐུགས་དགོངས་ལ་སྡེ་སྣོད་ཀྱི་ཕྱོགས་ལ་མཁས་གྲགས་ཐོན་པ་ཞིག་ཅིས་ཀྱང་མཛད་དགོངས་པ་ཞིག་ཤར་ནས་མཚན་ཉིད་ཀྱི་ཕྱོགས་ཀྱི་གཞུང་མང་དུ་གཟིགས་རྟོག་མཛད་པའི་ཚེ་རྗེ་བཙུན་ཀུན་དགའ་དབང་ཕྱུག་གི་ཞལ་ནས།
དིང་སང་ཁྱེད་ལ་བར་ཆད་ཀྱི་ལྟས་ཅུང་ཟད་འདུག་པས་རེ་ཞིག་ལ་གཟིགས་རྟོག་འདི་འཐེན། སྐུ་མཚམས་དམ་པར་བསྡམས་ནས་ཀྱེ་རྡོ་རྗེའི་གཞི་བསྙེན་ཞིག་མཛད་པ་ཅིས་ཀྱང་འཐད་གསུང་པ་ལྟར།
དེ་འཕྲལ་དཔོན་སློབ་གཉིས་ཀྱིས་གཟིམས་ཁང་དམར་མོ་ལ་བུག་སྒོ་མཛད། འཕྲལ་

གྱི་སྐུ་ཆས་རྣམས་གཟིམས་ཁང་ཤར་ནས་བསྒྲུབས། བསྙེན་པ་ཚུགས་ནས་ཟླ་བ་གཅིག་ཙམ་སོང་བའི་ཚེ། སྐུ་ཁམས་བདེ་རྒྱུ་མེད་ཙམ་བྱུང་ཐུགས་ཡུལ་དུ་བདེ་དོག་ཆེ་ རབ་ཡོད་པ་ཞིག་བྱུང་བའི་སྐབས་སུ་ཐུགས་དམ་ལ་རྩེ་གཅིག་ཏུ་འབད་པས་ལན་ཅིག་ཉི་མ་སྔ་དྲོའི་ཆའི་གཟིགས་སྣང་ལ་ཕྱག་གཡས་གཡོན་གཉིས་ཀྱི་གྲུ་མོ་ནས་སྦྲུལ་ནག་པོ་འདོམ་རེ་ཙམ་ཡོད་པ་རེ་མངོན་སུམ་དུ་ཐོན།
དེ་འཕྲལ་ནས་སྐུ་ཁམས་ཤིན་ཏུ་དངས་པ་དང༌།
ཐུགས་དམ་གྱི་བོགས་ཀྱང་གཞན་དང་མི་འདྲ་བ་བྱུང༌། གཞི་བསྙེན་ཁ་སྐོང་གི་སྦྱིན་སྲེག་ཚུན་ཆད་ཀྱང་མཐར་ཕྱིན་པར་གྲུབ། དེ་ཚེ་རྗེ་སེམས་དཔའ་ཆེན་པོ་ངོར་ལ་ཕེབས་པའི་ཞོར་ལ་བུག་སྒོའི་འགག་ཏུ་ཕེབས།
བྱིན་རླབས་ཞལ་བཀོད་མང་དུ་མཛད། ཁྱད་པར་ཁ་སྐོང་གི་སྦྱིན་སྲེག་གི་ཚེ་ལྷ་སྔགས་ཀྱི་གྲངས་གཙོ་ཆེ་བས་དེ་ཅིས་ཀྱང་མ་ཆད་པ་ཞིག་མཛོད་གསུང་བ་ཕེབས། གཞན་ཡང་དེ་སྐབས་སུ་སློབ་དཔོན་ཆེན་པོ་སངས་རྒྱས་དཔལ་གྲུབ་པས་ཀྱང་ཐུབ་པ་དགོངས་གསལ།
རིགས་གཏེར་རང་འགྲེལ། དག་ལྗོན་སྐོར་གསུམ། ཀྱེ་རྡོར། གསང་འདུས་ལ་སོགས་པའི་ཕྱག་འཁྲིད་ཀྱང་ཕུལ་ཞེས་གྲགས། ཉེ་སྡེར་ཆོས་རྗེ་རིན་པོ་ཆེ་ངག་དབང་གྲགས་པའི་དྲུང་དུ་ཡང་བདེ་མཆོག་ནག་པོའི་དབང༌།
བསམ་མི་ཁྱབ་ཀྱི་བྱིན་རླབས། མི་གཡོ་བ་དཀར་པོའི་རྗེས་གནང༌། རྣམ་འཇོམས་བ་རི་ལུགས་ཀྱི་རིག་གཏད། ཚོགས་བདག་དམར་ཆེན་གྱི་རྗེས་གནང༌།
དེ་དང་འབྲེལ་བའི་ཡིག་སྣ་རྣམས་ཀྱི་ལུང༌། ཚེ་དཔག་མེད་ཀྱི་དབང༌། བླ་མའི་རྣལ་འབྱོར། འོད་ཟེར་ཅན་དང་པརྞ་ཤ་བ་རིའི་གཟུངས་ཀྱི་ལུང་ལ་སོགས་པ། དབང་བྱིན་རླབས། ལུང་མན་

ངག་མང་དུ་གསན། དགུང་ལོ་བཅུ་དགུ་བཞེས་པ་སྣ་ཚོགས་ཞེས་བྱ་བ་ཆུ་ཕོ་རྟའི་ལོ་ལ་རྗེ་བཙུན་ཀུན་དགའ་དབང་ཕྱུག་པ་ཞིང་གཞན་དུ་བདེ་བར་གཤེགས། དེ་མ་ཐག་རྗེ་ཉིད་ཀྱིས་དགེ་སྡིངས་ནས་ཕེབས་ཏེ། རྗེ་བཙུན་པའི་ཐུགས་དགོངས་རྫོགས་ཐབས་ཀྱང་བསམ་གྱིས་མི་ཁྱབ་པ་བསྒྲུབས་ཤིང་གདན་ས་ཆེན་པོའི་རྩིས་བཞེས་ཀྱང་ལེགས་པར་གནང༌།
དེ་ལྟར་དགུང་ལོ་ཉི་ཤུ་པ་ཉི་མ་ཞེས་བྱ་བ་ཆུ་མོ་ལུག་གི་ལོའི་བར་གདན་ས་ཆེན་པོ།
དགེ་སྡིངས། བར་སྡིངས་ལ་སོགས་པ་གང་དགྱེས་སུ་གསན་སྦྱོང་ཐུགས་དམ་སོགས་མདོར་ན་ཐོས་བསམ་སྒོམ་གསུམ་དུས་གཅིག་ཏུ་ཉམས་སུ་བཞེས་པར་མཛད་པ་ཡིན་ནོ། །འདི་ན་ཁྱིམ་གྱི་བདེ་ལ་ཆགས་པ་དག །དུག་སྦྲུལ་འཁྱིལ་བས་དཀྲིས་པའི་ཙནྡན་གྱི།
།དྲི་ཡིས་བོས་པའི་ཕྱོགས་སླད་འགྲོན་པོ་བཞིན། །མ་ལུས་སྡུག་བསྔལ་རྩ་བར་རབ་གཟིགས་ནས། །ཟླ་དབང་ནག་པོའི་སྤྲིན་ལས་ཐོན་པ་ལྟར། །མི་བཟད་འཁོར་བའི་བྱ་བ་ཀུན་དོར་ཏེ།
།རབ་ཡངས་པད་མཚོར་ངང་མོ་འཇུག་པ་བཞིན། །ཤཱཀྱའི་སྲས་ཀྱི་བརྟུལ་ཞུགས་འཛིན་པར་གྱུར། །མཁས་གྲུབ་བྱེ་བའི་རལ་པའི་ཅོད་པཎ་གྱི། །མྱུ་གུ་བཀྲམ་པ་དཔལ་ལྡན་ས་སྐྱའི་ཁྲིར། །དམ་པའི་གསུང་གིས་སྲས་བཅས་རྒྱལ་བ་ཡི།
།ཆོས་ཀྱི་འཁོར་ལོས་སྒྱུར་བ་དབང་བསྐུར་ཐོབ། །དེ་ཚེ་ལི་ཁྲིའི་རླུང་གཞོན་གྱིས་རྩུབས་པའི། །བྱུ་རུའི་ནགས་ཚལ་ཅིག་ཅར་བསྐྱོད་པ་བཞིན། །ཕྱོགས་ཀུན་རྡུལ་དམར་གཡོ་བའི་མཁས་མང་གིས།
།ཕྱག་འཚལ་གསེར་ལྡན་ངལ་བས་འདར་བ་སྙམ། །ཧེ་རུ་ཀཿ

དཔལ་ཏིང་འཛིན་སྤྲིན་རུམ་ལས། །རིགས་སྔགས་འབྲུག་སྒྲ་ཟབ་མོའི་གདངས་སྐད་ཀྱིས། །མངོན་སུམ་བྲོས་ཚེ་ཉམས་རྟོགས་བདུད་རྩིས་མྱོས། །བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤལའི་དོ་ཤལ་ཞེས་བྱ་བ་ལས་རྒྱལ་བའི་བསྟན་པ་ལ་རབ་ཏུ་བྱུང་ཞིང་དཔལ་ལྡན་ས་སྐྱའི་གདན་ཁྲིར་ཆོས་ཀྱི་འཁོར་ལོས་སྒྱུར་བར་མངའ་གསོལ་བའི་སྐབས་ཏེ་གསུམ་པའོ།།
།།རྡོ་རྗེ་འཆང་དབང་དཀོན་མཆོག་རྒྱལ་མཚན་དཔལ།
།སྲས་ཀྱི་ཐུ་བོར་བཅས་པའི་ཞབས་བསྟེན་ནས། །བསྙེན་པར་རྫོགས་ཤིང་གསུང་ངག་ལམ་འབྲས་སོགས། །ཟབ་དོན་མ་ལུས་གསན་ལ་ཕྱག་འཚལ་ལོ། །དེ་ནས་རྗེ་བཙུན་ཀུན་དགའ་དབང་ཕྱུག་པའི་ཞལ་ཆེམས་ལས་ཇི་ལྟར་བྱུང་བ་བཞིན་དགུང་ལོ་ཉེར་གཅིག་བཞེས་པ་ཉི་སྒྲོལ་ཞེས་བྱ་བ་ཤིང་ཕོ་སྤྲེའུའི་ལོ་ལ་མུས་ལ་ཕེབས་པར་བཞེད་པ་ན་མ་རུང་བ་འགའ་ཞིག་གིས་ཕྱོགས་ལྷུང་གི་དབང་གིས་བཞེད་དོན་ལ་བར་ཆད་བྱས་དོགས་པས།
ཐོག་མར་སྐྱེད་ལྷས་སུ་སྐུ་མཚམས་ལ་ཕེབས་པའི་ཚུལ་མཛད། དེ་གོང་ནས་མཁས་པ་ཀུན་བློ་བ་བརྒྱུད་དེ་རྗེའི་དྲུང་དུ་སྙན་གསན་སྐོར་མཐའ་ཆོད་པ་ཕུལ་རྗེས། ལྷ་རྩེ་བ་དཔོན་བཙུན་དཀོན་ཅོག་བཟང་པོ་ཟེར་བ་ཞིག་གིས་རྒྱུས་ཡོད་ཀྱི་ལམ་སྣ་བྱས།
པུ་ཏྲ་སྐྱབས་ལ་སོགས་ཕྱགས་ཕྱི་བ་ཉུང་ཤས་དང་བཅས་སྲོད་ལ་གསང་ཐབས་སུ་གདོང་དགའ་བར་ཞབས་ཐང་དུ་ཕེབས། དེ་ནས་མཚོ་བོར་ཕེབས། མཚོ་བོ་ནས་མུས་ཀྱི་བར་ལ་མཚོ་བོ་ནང་པ་བསོད་ནམས་དཔལ་འབྱོར་པས་ཆིབས་པ་དང་འཕྲལ་གྱི་སྐུ་ཆས་ལ་སོགས་ཕུལ།
ཕུ་ཙེ་བས་ཀྱང་གསེར་དང་རས་ཡུག་ལ་སོགས་པ་ཕུལ་ཏེ།

རིམ་བཞིན་བརྒྱུད་ནས་མུས་སུ་ཕྱགས་ཕེབས། རིགས་ཐམས་ཅད་ཀྱི་བདག་པོ། དཀྱིལ་འཁོར་ཐམས་ཅད་ཀྱི་གཙོ་བོ། དཔལ་འཁོར་ལོ་སྡོམ་པ་ཉིད་ངུར་སྨྲིག་འཛིན་པའི་གར་གྱི་རྣམ་པར་རོལ་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་དཔལ་བཟང་པོའི་དྲུང་དུ་གེགས་མེད་དུ་མཇལ།
མཇལ་མ་ཐག་ནས་ཐུགས་ཀྱི་དད་པ་ཚད་མེད་འཁྲུངས་ཤིང༌། རྗེ་ཉིད་ཀྱིས་དགྱེས་ཚོར་དང་བཅས་པས་བསུ་བ་གསེང་སྤྲེངས་སོགས་བཀུར་སྟི་དཔག་ཏུ་མེད་པ་གནང༌།
དེ་ནས་རྟེན་ནི་གསུམ་ལས་དགེ་སློང་མཆོག །འབྲིང་ནི་དགེ་ཚུལ་ཡིན་པར་འདོད། །ཁྱིམ་ན་གནས་པ་ཐ་མའོ། །ཞེས་དང༌། དགེ་སློང་ཞེས་བྱ་ཆོས་ཀྱི་རྒྱལ་མཚན་ཏེ། །དགེ་སློང་ཞེས་བྱ་རྡོ་རྗེའི་སྲོག་ཤིང་ཡིན།
།ཞེས་དང༌། ཚུལ་ཁྲིམས་ལྡན་པའི་དགེ་སློང་འོད་དང་ལྡན། །ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། །ཚུལ་ཁྲིམས་ཀྱིས་ནི་འགྲོ་བ་དམ་པ་མཐོང༌།
།ཞེས་སོགས་མདོ་རྒྱུད་རྣམས་ལས་ལན་གཅིག་མ་ཡིན་པར་ཕན་ཡོན་དང་བསྔགས་པ་བརྗོད་པ་རྒྱ་ཆེར་གསུངས་པ་རྣམས་ཀྱིས་ཡིད་ཕྲོགས་ཏེ། ལོ་དེའི་ཐ་སྐར་ཟླ་བའི་ཚེས་བཅུའི་ཉི་མ་སྔ་དྲོའི་ཆར་སྐྱེས་བུ་གཅིག་དང༌།
རྐང་པ་དྲུག་གི་དུས་སུ་གྲུབ་ཆེན་རྣལ་འབྱོར་གྱི་དབང་ཕྱུག་ཆེན་པོ་དང༌། རྗེས་བཙུན་ས་སྐྱ་པ་ཀུན་དགའ་སྙིང་པོ་ལ་སོགས་པའི་བྱིན་གྱིས་བརླབས་ཤིང༌། མཁས་གྲུབ་དུ་མས་ཞབས་ཀྱིས་བཅགས་པའི་གནས་མཆོག་ཡ་མ་བདེ་ལྡན་ཆོས་རྫོང་གི་རི་ཁྲོད་དུ་མཁན་པོ་ཡོངས་རྫོགས་བསྟན་པའི་མངའ་བདག་རྗེ་སེམས་དཔའ་ཆེན་པོ་དེ་ཉིད་དང༌།

ལས་ཀྱི་སློབ་དཔོན་འདུལ་བའི་གཞུང་ལུགས་རབ་འབྱམས་ཀྱིས་མགྲིན་པ་བརྒྱན་པས་མཁས་པའི་མཆོག་ཏུ་གྱུར་པ་ཞ་ལུ་བ་ཆོས་རྗེ་སངས་རྒྱས་དཔལ་བཟང་པོ། གསངས་ཏེ་སྟོན་པའི་སློབ་དཔོན་ཉེས་ལྟུང་གི་དྲི་མ་མཐའ་དག་དང་བྲལ་བའི་བཙུན་པའི་མཆོག་སླེ་ལུང་མཁན་པོ་དཀོན་ཅོག་བློ་གྲོས་པ།
ཆོས་ཤེས་ནས་ཉམས་སུ་ལེན་པ་ལ་མཁས་པའི་དགེ་སློང་འདུལ་བ་འཛིན་པ་ཆེན་པོ་བློ་གྲོས་རིན་ཆེན་པས་གྲིབ་ཚོད་པ་མཛད་དེ།
དད་པའི་དགེ་འདུན་འཁོར་འདུལ་བ་འཛིན་པ་བཅུ་གཉིས་དང་བཅས་པའི་དབུས་སུ་བསྙེན་པར་རྫོགས་པའི་དགེ་སློང་གི་དངོས་པོ་མངོན་དུ་གྱུར་ཏེ། སངས་རྒྱས་ཀྱི་བསྟན་པ་ལ་ཞུགས་ལ་ཡོངས་སུ་རྫོགས་པའི་སྒོ་ནས་ངུར་སྨྲིག་རྒྱལ་མཚན་འཛིན་པ་རྣམས་ཀྱི་གཙུག་གི་ནོར་བུ་གྱུར་ཏོ།
།དེའི་ཚེ་མདོ་སྡེ་དྲན་པ་ཉེར་གཞག་ལས། ཇི་ལྟར་གསུངས་པ་ལྟར་བསྟན་པ་ལ་དགའ་བའི་ལྷ་རྣམས་ཀྱི་ལྷ་རྫས་ཀྱི་མེ་ཏོག་གི་ཆར་འབེབས།
སངས་རྒྱས་ཀྱི་བསྟན་པ་དང་དཀར་པོའི་ལྷའི་ཕྱོགས་ནི་ཡར་ངོའི་ཟླ་དབང་ལྟར་གོང་འཕེལ་དུ་གྱུར་ཏོ། །ལྷ་མ་ཡིན་དང་ནག་པོའི་ཕྱོགས་རྣམས་ནི་སྒྲ་གཅན་གྱི་ཁར་ལྷུང་བའི་རྒྱུ་སྐར་བདག་པོ་བཞིན་དུ་མི་གསལ་ཞིང་འགྲིབ་པར་གྱུར།
སྙན་པའི་གྲགས་པས་ས་སྟེང་ཐམས་ཅད་ཁྱབ་ཅིང་སའི་ལྷ་རྣམས་ཀྱིས་རྒྱལ་ཆེན་རིགས་བཞིའི་ལྷ་རྣམས་ལ་བསྒྲགས། དེ་དག་གིས་སུམ་ཅུ་རྩ་གསུམ་པའི་ལྷ་རྣམས་དང༌། དེ་ནས་འོག་མིན་གྱི་བར་དུ་ཆེས་ཆེར་བསྒྲགས་པར་གྱུར་ཏོ།
།དུས་དེ་ཉིད་ནས་བཟུང་སྟེ་ལྟུང་བ་སྡེ་ལྔ་ཆར་གཏོགས་དང་བཅས་པའི་དྲི་མ་མཐའ་དག་དང་བྲལ་ཞིང༌། གཉེན་པོའི་ཁྲིམས་ཉིས་བརྒྱ་ལྔ་བཅུ་རྩ་

གསུམ་ཆར་གཏོགས་དང་བཅས་པ་གཡེལ་བ་མེད་པར་གཅེས་སྤྲས་སུ་མཛད་པ་ཡིན་ནོ། །སྔོན་ཚེ་བྱ་རྒོད་ཕུང་པོའི་རི་བོ་ལ། །གསེར་སྦྱངས་ལྷུན་པོ་ལི་ཁྲིའི་མཚོར་ཞུགས་བཞིན། །ཐུབ་དབང་ཉན་ཐོས་བྱེ་བའི་འཁོར་གྱི་དབུས།
།ཚངས་པའི་དབྱངས་ཀྱིས་དམ་ཆོས་འདོམས་པ་ལྟར། །བདེ་ལྡན་རི་བོའི་སྤོ་ལ་མུས་ཆེན་རྗེ། །སྲས་ཀྱི་ཐུ་བོ་མཁས་གྲུབ་རྣམ་གཉིས་སོགས། །ངུར་སྨྲིག་འཛིན་པ་འབུམ་སྡེས་ཡོངས་བསྐོར་ནས། །ཟབ་ཅིང་རྒྱ་ཆེའི་དགའ་སྟོན་སྩོལ་བ་གཟིགས།
།དེ་ཚེ་ཐུགས་མཚོའི་དད་པའི་རྦ་རླབས་ནི། །གྱེན་དུ་འཕྱོ་བའི་ལྦུ་འཕྲེང་ཅི་ཡང་གཡོ། །རྣམ་དག་ཁྲིམས་ཀྱི་ནོར་བུས་ཁྱོད་ཐུགས་གཏམས། །བུ་རམ་ཤིང་པའི་སྲས་ཀྱི་ཐུ་བོར་གྱུར།
།དེ་ལྟའི་གྲགས་སྙན་སྐལ་བཟང་སྙིང་གི་རྩ། །སུམ་རྩེན་རྣ་བའི་བདུད་རྩི་གཎྜིའི་དབྱངས། །ཕྱོགས་ཀྱི་མཛེས་མའི་རྣ་ལུང་ལ་འཕོས་པས། །འོག་མིན་གཙང་མའི་ཞིང་དུ་ཅ་ཅོར་བསྒྲགས།
།དམ་པ་དེ་ཉིད་ལ་རྡོ་རྗེ་ཐེག་པའི་གསང་བ་ཟབ་མོ་བཀའ་དྲིན་ནོས་པའི་ཚུལ་ནི། ཞབས་དྲུང་དུ་ཕེབས་མ་ཐག་ཏུ་ཐོག་མར་བཅོམ་ལྡན་འདས་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་སྔོན་དུ་འགྲོ་བའི་སྒོ་ནས་སྤྲོས་མེད་ཀྱི་བྱིན་རླབས་བསྐྱེད་རྫོགས་ཀྱི་ཁྲིད་ཀྱི་རྣལ་འབྱོར་ཉམས་ཁྲིད་དུ་གསན་ཅིང༌།
དེ་ལ་ཉེ་བར་མཁོ་བའི་ལུས་སྦྱོང་འཁྲུལ་འཁོར། བསྐྱེད་རྫོགས་ཀྱི་གཞུང༌།
ཁྲིད་ཡིག་ལ་སོགས་པའི་ལུང་རྣམས་དང་བཅས་པ་ཐུགས་དགྱེས་བཞིན་དུ་སྩལ་པ་ལ་བརྟེན་ནས་སྤྲོས་མེད་རྣམ་པར་མི་

རྟོག་པའི་ཡེ་ཤེས་ཀྱིས་ཐུགས་ཀྱི་བུམ་པ་ཡོངས་སུ་གང་བར་གྱུར་ཅིང༌། དཔལ་ལྡན་ཨ་ཏི་ཤ་ཡི་ཐུགས་ཀྱི་བཅུད། མཉམ་མེད་གསེར་གླིང་པ་ཆེན་པོ་ནས་བརྒྱུད་པའི་ཐེག་པ་ཆེན་པོའི་ཉམས་ལེན་གྱི་སྙིང་པོ་བློ་སྦྱོང་དོན་བདུན་མར་གྲགས་པ་ཉམས་ཁྲིད་དུ་གསན་ཅིང༌།
དེའི་རྩ་ཚིག་རྒྱལ་སྲས་ཐོག་མེད་པས་མཛད་པའི་ཁྲིད་ཡིག་ཟིན་བྲིས་ཆེན་མོ། དམ་པ་དེ་ཉིད་ཀྱིས་མཛད་པའི་སྔོན་འགྲོའི་ཡེ་གེ་དང་བཅས་པར་དགྱེས་བཞིན་དུ་གནང་བ་ལ་བརྟེན་ནས་ཀུན་རྫོབ་དང་དོན་དམ་པས་བསྡུས་པའི་བྱང་ཆུབ་ཀྱི་སེམས་རྣམ་པ་གཉིས་བཅོས་མ་མ་ཡིན་པ་ཐུགས་རྒྱུད་ལ་འཁྲུངས།
དེ་རྗེས་ནི་གུ། གཅོད་ཁྲིད་སོགས་ཐོར་བཀོད་པའི་གསུང་ཆོས་རྣམ་གྲངས་མང་བ་ཞིག་དགོས་ཚུལ་ཕུལ་བས།
རྗེ་ས་ཆེན་གྱི་རྣམ་ཐར་གནང་ནས་ཁྱེད་རང་གི་ཆོས་རྣམས་འདི་ན་ཡོད་པས། འདི་ལ་གཟིགས་ནས་འདིའི་ནང་ན་ངེད་རང་གི་ཐོབ་པ་གང་འདུག་འབུལ་གསུང་བྱུང་ཞིང༌།
དེ་མཐུན་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ། མདོ་རྒྱུད་མན་ངག་ཐམས་ཅད་ཀྱི་དོན་གྱི་བརྗོད་བྱ་མཐར་ཐུག་པའི་བཅུད་ཀྱི་ཉིང་ཁུ། རྣལ་འབྱོར་དབང་ཕྱུག་ཆེན་པོ་རྣམས་ཀྱི་ཐུགས་ཉམས་སུ་བཞེས་ཤིང་མྱང་བའི་གསང་ཆེན་གྱི་གཏམ།
འཕགས་ཡུལ་གྱི་གྲུབ་པ་མཆོག་གི་དབང་པོ་རྣལ་འབྱོར་དབང་ཕྱུག་དཔལ་ལྡན་བིརྺ་པའི་གསུང་གི་མན་ངག །རྗེ་བཙུན་ས་སྐྱ་པ་ཡབ་སྲས་རྣམས་ལ་སྙན་བརྒྱུད་བཞི་བར་མ་ཆད་པར་བྱོན་པའི་ཡེ་ཤེས་ཀྱི་མཁའ་འགྲོའི་ཁ་རླངས་ཀྱི་དྲོད་མ་ཉམས་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་གི་བཀའ་དྲིན་གསན་པར་མཛད་དེ།
དེ་ཡང་

ཐོག་མར་སྣང་བ་གསུམ་གྱི་ཁྲིད་ཀྱི་བར་དགེ་བའི་བཤེས་གཉེན་ཆེ་རགས་པ་མང་པོ་སོགས་ཚོགས་པ་ཤིན་ཏུ་ཆེ་བ་དང་ལྷན་ཅིག་ཏུ་གསན། སྔགས་ལམ་དབུ་གཙུགས་ནས་དཔོན་སློབ་ཉུང་ཤས་ལ་ཟླ་བ་དྲུག་གི་བར་དུ་ཚོགས་བཤད་ཟབ་མོ་ཁྲིད་ཀྱི་ལུགས་སུ་ཐུན་མོང་དུ་གནང༌།
དགོངས་ཇའམ་སྲོད་ཇ་གང་རིས་ཀྱི་ཐོག་ཏུ་ཐུན་མོང་མ་ཡིན་པའི་སློབ་བཤད་སྙན་བརྒྱུད་དུ་བཞུགས་པ་རྣམས་རྗེ་འདི་ཁོ་ན་ལ་ཆིག་བརྒྱུད་དུ་གནང༌།
དེ་ལྟར་ལམ་ཡོངས་སུ་རྫོགས་པ་ཞར་བྱུང་དང་བཅས་པའི་ཁྲིད། དབང་གི་མངོན་པར་རྟོགས་པ་བདུན་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ། ཟབ་མོ་ལུས་ཀྱི་དཀྱིལ་འཁོར་ལ་བརྟེན་ནས་གྲོལ་བྱེད་ཀྱི་ལམ་གྱི་དབང༌།
ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས། རྣལ་འབྱོར་དབང་ཕྱུག་གི་ཐུན་མོང་མ་ཡིན་པའི་བྱིན་རླབས་སྲུང་བ་དང་བཅས་པ་བརྡ་དོན་གསལ་བ་དང༌།
བརྡ་ཚིག་བརྒྱུད་ཀྱི་བྱིན་རླབས་སོགས་དབང་བྱིན་རླབས་དུ་མ། དེ་དག་དང་རྗེས་སུ་འབྲེལ་བར་བླ་མ་བརྒྱུད་པའི་རྣམ་ཐར་ཚང་མ། གསུང་ངག་གླེགས་བམ་པོ་ཏི་དམར་ཆུང༌། གཞུང་བཤད་སྲས་དོན་མ་སོགས་ཡིག་ལུང་དུ་མ་སྟེ།
མདོར་ན་མན་ངག་ཡོངས་སུ་རྫོགས་པ་གནང་ཞིང་དེ་དག་ལ་ཐོས་བསམ་གྱི་སྒོ་ནས་སྒྲོ་འདོགས་མཐའ་དག་དུས་དེ་ཉིད་དུ་ཆོད་ཅིང་རྩེ་གཅིག་ཏུ་ཉམས་སུ་བཞེས་པ་ལ་བརྟེན་ནས་སོ་སོའི་སྐབས་ནས་བཤད་པའི་ཐུན་མོང་དང་ཐུན་མོང་མ་ཡིན་པའི་ཉམས་རྟོགས་མཐའ་དག་ཐུགས་རྒྱུད་ལ་འཁྲུངས་ཏེ།
ཚད་མ་སྙན་བརྒྱུད་བཞིའི་མངའ་བདག་ཆེན་པོར་གྱུར་ནས། མཐར་གྲུབ་པའི་ལུང་བྱིན་པའི་ཚེ་

ཡང་ཆོས་བདག་པོ་ལ་འཕྲོད་པ་ཡིན་ནོ་གསུང་བ་སོགས་དགྱེས་ཚོར་དང་བཅས་པའི་སྒོ་ནས་གསུང་ངག་རིན་པོ་ཆེའི་བསྟན་པ་རྗེ་འདི་ཉིད་ལ་གཏད་པར་མཛད་དོ། །གཞན་ཡང་རྒྱུད་གསུམ་མན་ངག་ལུགས་ཀྱི་བཤད་པ་ཡང་སྒྲོ་འདོགས་ཆོད་པར་གསན།
འཁོར་ལོ་བདེ་མཆོག་ལོ་དྲིལ་གཉིས་ཀྱི་དབང༌། ལོ་ནག་དྲིལ་གསུམ་གྱི་བསྐྱེད་རིམ་གྱི་བཤད་པ། དྲིལ་བུ་རིམ་ལྔ་དང༌། ལོ་ཧི་པའི་རྫོགས་རིམ་གྱི་ཁྲིད། རྡོ་རྗེ་རྣལ་འབྱོར་མའི་བྱིན་རླབས།
རྩ་དབུ་མའི་ཁྲིད། དཔལ་མངོན་པར་རྟོགས་པ་དང་ནཱ་རོ་པས་མཛད་པའི་རྣལ་འབྱོར་མའི་སྒྲུབ་ཐབས་སོགས་ཀྱི་ལུང་བསམ་མི་ཁྱབ་དང༌། ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས། ལམ་སྐོར་ཕྱི་མ་བརྒྱད་ཀྱི་ཁྲིད་ཡིག་ལུང༌།
སྒྲུབ་ཐབས་བརྒྱ་རྩའི་རྗེས་གནང༌། རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་གྱི་ལུང་ཐོག་ཅིག །རྗེ་ཉིད་ཀྱི་བཀའ་འབུམ་ཡོངས་སུ་རྫོགས་པའི་ལུང་ལ་སོགས་པ།
མདོར་ན་དབང་བྱིན་རླབས་རིག་གཏད། བཤད་པ། ལུང༌། མན་ངག་བསམ་གྱིས་མི་ཁྱབ་པ་ཞིག་ཐུགས་དགྱེས་བཞིན་དུ་གནང་བས་སྐུ་དྲིན་ཆེ་བའི་བླ་མ་རྣམས་ཀྱི་མཆོག་ཏུ་གྱུར་པའོ། །དེབཞིན་དུ་མདོ་རྒྱུད་རབ་འབྱམས་ལ་མཁས་པའི་ཕ་རོལ་ཏུ་ཕྱིན་པ་རྗེ་དེ་ཉིད་ཀྱིས་སྙན་བརྒྱུད་འཛིན་པའི་སྲས་ཀྱི་ཐུ་བོ་ཆོས་རྗེ་རིན་པོ་ཆེ་སངས་རྒྱས་དཔལ་བཟང་པོའི་དྲུང་དུ་བདེ་མཆོག་ནག་པོའི་དབང༌།
ལོ་ནག་དྲིལ་གསུམ་གྱི་བསྐྱེད་རིམ་གྱི་བཤད་པ།
ནག་པོ་རིམ་བཞིའི་འཁྲིད། བདེ་མཆོག་དཀར་པོའི་བྱིན་རླབས་རྫོགས་རིམ་གྱི་ཁྲིད་དང་བཅས་པ། ནཱ་རོ་མཁའ་སྤྱོད་ཀྱི་བྱིན་རླབས། ཆིག་བརྒྱུད་འཕོ་བ་དང་བཅས་པ། བདེ་མཆོག་རྩ་རྒྱུད་ཀྱི་བཤད་པ་གཉན་ཕུལ་བྱུང་བ་

ནས་བརྒྱུད་པ། རྣལ་འབྱོར་མ་ཀུན་སྤྱོད་ཀྱི་ལུང་སོགས་བཤད་རྒྱུད་འགའི་ལུང་བཤད། འཇིགས་བྱེད་ས་ལུགས་ཀྱི་དབང༌། རྟོག་བདུན་གྱི་བཤད་པ། གཤེད་དམར་ལྷ་ལྔའི་རྒྱ་བོད་ཀྱི་གཞུང་འགའི་ལུང༌། སྦྱོང་རྒྱུད་ཀྱི་བཤད་པ།
ཕྱག་ཆེན་གཅེས་བསྡུས་ཀྱི་ལུང་སོགས་གསུང་ཆོས་ཀྱི་རྣམ་གྲངས་མཐའ་ཡས་པ་ཞིག་གསན། རྗེའི་དབོན་པོ་གྲུབ་ཆེན་དཀོན་མཆོག་བློ་གྲོས་པའི་དྲུང་དུ་རྒྱུད་འབུམ་གྱི་ལུང་ཡོངས་སུ་རྫོགས་པ།
རྒྱལ་སྲས་བཀའ་འབུམ་གྱི་ལུང༌། ངོར་ཆེན་གྱི་བཀའ་འབུམ་ལྷག་མ་འགའ་ཞིག །གསང་བ་འདུས་པའི་རྒྱུད་ཀྱི་རྒྱ་གཞུང་མང་པོ། ནག་པོ་གཞུང་དྲུག་གི་ལུང༌། གཅོད་འཁྲིད་ལ་སོགས་པ་གསན། བྱིན་རླབས་དང༌།
མན་ངག་གི་མཛོད་འཛིན་པ་ཆོས་རྗེ་བློ་གྲོས་རིན་ཆེན་པའི་དྲུང་དུ་གུར་རིགས་བསྡུས་ཀྱི་དབང༌། སམ་བུ་ཊི་རྡོར་དབྱིངས་ཀྱི་དབང༌། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང༌། རིགས་གསུམ་སྤྱི་དབང༌།
སེང་གེ་སྒྲའི་སྒྲུབ་སྐོར། གྷ་ཡ་དྷ་ར་ནས་བརྒྱུད་པའི་མགོན་པོའི་རྗེས་གནང་ལ་སོགས་པ་དབང་བྱིན་རླབས་མང་དུ་གསན། གཞན་ཡང་མུས་པའི་མཁས་པ་ཆེན་པོ་ཆོས་ཀྱི་རྗེ་དཔལ་ལྡན་རྒྱལ་པོ་པ་ཕྱིས་སུ་རྗེ་ཉིད་ལ་མགོན་པོའི་ཆོས་སྐོར་གསན་དུ་ཕེབས་པའི་ཚེ།
དམ་པ་དེ་ལའང་ཀུན་ལས་བཏུས་དང༌། ཀོ་མུ་ཏི་པཉྩི་ཀ་ལ་སོགས་པ་འགྲེལ་པ་ལུགས་ཀྱི་རྒྱ་གཞུང་འགའི་ལུང་སོགས་ཀྱང་གསན་པར་མཛད་པ་ཡིན་ནོ།
།དཀྱིལ་འཁོར་རྒྱ་མཚོའི་རིགས་བདག་ཧེ་རུ་ཀཿ །ཞིང་འདིར་ངུར་སྨྲིག་འཆང་བའི་མུས་ཆེན་ཞབས། །མཁས་ཤིང་གྲུབ་པའི་དབང་ཕྱུག་བླ་མ་དེའི། །ཞབས་སེན་ཆུ་ཤེལ་དཀར་པོའི་མདངས་འོད་ཅན། །ཁྱོད་གཙུག་ནོར་བུའི་སྤོ་ལ་ཤར་བའི་

མོད། །ཐུགས་ཀྱི་ཆུ་གཏེར་ངོས་སུ་གསང་ཆེན་གྱི། །ཆ་ཤས་ཡོངས་སུ་རྫོགས་པའི་རི་བོང་ཅན། །སྙན་བརྒྱུད་བདུད་རྩིའི་གཏེར་དེ་ལྷུང་བ་བཞིན། །གང་ལས་གསུང་ངག་པདྨོའི་ཟེའུ་འབྲུའི་བཅུད། །ཐོབ་པའི་རྐང་དྲུག་ལྡན་པ་བསམ་ཡས་ཀྱང༌།
།སློབ་བཤད་ཟབ་མོའི་ཨུ་དུམྺཱ་ར་ཡི། །གེ་སར་སྙིང་པོས་འཚོ་བ་ཁྱོད་ཁོ་ན། །གང་ཕྱིར་ཞེ་ན་བླ་ཆེན་ས་སྐྱ་པ། །དུས་འདིར་རང་རིག་དམ་པའི་ཚུལ་བཟུང་བ། །མགོན་འདིའི་ཡེ་ཤེས་སྤྱན་གྱིས་ལེགས་གཟིགས་ནས།
།དམ་ཆོས་བདག་པོ་ཉིད་ལ་གཏད་པར་ངེས། །བདག་ཆེན་རྡོ་རྗེ་འཆང་ཆེན་པོའི་རྣམ་པར་ཐར་པ་ཡིད་འཕྲོག་ཨུཏྤལའི་དོ་ཤལ་ཞེས་བྱ་བ་ལས་མུས་སུ་ཕེབས་ནས་བསྙེན་པར་རྫོགས་ཤིང༌།
གསུང་ངག་རིན་པོ་ཆེ་ལ་སོགས་པ་གསང་ཆེན་ཟབ་མོའི་བཀའ་དྲིན་ནོས་པའི་སྐབས་ཏེ་བཞི་པའོ། །མདོ་ཁམས་ཕྱོགས་སུ་མཐུ་སྟོབས་རྫུ་འཕྲུལ་གྱིས། །ནག་པོའི་གཡུལ་ལས་རྣམ་པར་རྒྱལ་གྱུར་ཅིག །ཟབ་ཡངས་གདམས་པས་སྐལ་ལྡན་རྗེས་སུ་གཟུང༌།
།ཀུན་གྱི་ཡོན་གནས་གྱུར་ལ་ཕྱག་འཚལ་ལོ། །མུས་སུ་བཞུགས་པའི་སྐབས་དེར་ཨ་གྲོ་དགེ་གྲགས་དང༌། དབོན་པོ་ཆོས་དགེ་ཕན་ལ་སོགས་པ་ཁམས་པའི་གྲྭ་པ་འགའ་ཞིག་གིས་ཁམས་ཕྱོགས་ལ་སྐོར་ཅིག་ཕེབས་པ་ཤར་ན་བསྟན་པ་དང་སེམས་ཅན་གྱི་དོན་རྒྱ་ཆེན་པོ་འགྲུབ་ཚུལ་སོགས་རྒྱུ་མཚན་ནན་བསྐྱེད་ཕུལ་བས།
ཞལ་གྱིས་བཞེས་ཏེ་དེ་བཞིན་གྱི་རྒྱུ་མཚན་རྗེ་སེམས་དཔའ་ཆེན་པོ་ལའང་འབུལ་བ་གནང་བས་དེ་བཞིན་གནང་བ་ཤིན་ཏུ་ལེགས་པ་འོང་གསུང་བའི་བཀའ་ལུང༌།
གནང་སྦྱིན། རྫོང་པ་བཟང་པོ་དང་བཅས་པ་གནང༌། སྤྲེའུའི་ལོ་

དེའི་སྟོན་ས་སྐྱར་ཕྱགས་ཕེབས། དེ་ནས་དེ་མ་ཐག་དཔོན་སློབ་ཉུང་ཤས་ཤིག་ཁམས་ཕྱོགས་སུ་ཕེབས་པའི་ཆིབས་ཁ་བསྒྱུར། ཕེབས་ལམ་རྒྱལ་རྩེ་བརྒྱུད་ནས་ཕན་ཡུལ་ནཱ་ལནྡར་ཕེབས། དེར་ཡང་སྤྱན་སྔ་ཀུན་དགའ་རྡོ་རྗེ་པ་སྐུ་མཆེད་དང༌།
དྲོ་ས་པ་ཀུན་མཁྱེན་ཆེན་པོའི་སྐུ་སྐྱེ་ལྕགས་ལུང་ཆོས་རྗེ་ཐམས་ཅད་མཁྱེན་པ་སོགས་དགེ་བའི་བཤེས་གཉེན་མཚུངས་མེད་མང་པོས་ཞབས་རྡུལ་སྤྱི་བོར་བླངས་ཤིང་འབེལ་བའི་བཀའ་མཆིད་ཀྱི་བདུད་རྩི་ནོས།
སྡེ་པ་རྒྱ་བྱ་རྣམ་པ་གཉིས་ལ་སོགས་པ་དད་ལྡན་གྱི་འགྲོ་བ་མང་པོ་ལ་རང་རང་གི་བསམ་པ་དང་འཚམ་པ་ཆོས་ཀྱི་བཀའ་དྲིན་སྩལ་བས་རྒྱུད་ཚིམ་པར་མཛད། ཕེབས་ལམ་ལ་ཉེ་བར་མཁོ་བའི་ཡོ་བྱད་རྣམས་ཀྱང་ཁོང་རྣམས་ཀྱིས་དད་ཅིང་གུས་པའི་སྒོ་ནས་ཕུལ་བས།
དེ་ནས་བྱང་གི་སའི་ཕྱོགས་སྤ་སྐོང་དགོན་པ་ཞེས་བྱ་བར་ཕེབས། དེ་ན་གནས་པའི་བླ་མ་དགེ་བའི་བཤེས་གཉེན་མང་པོ་ལ་གསུང་ངག་རིན་པོ་ཆེ་ལ་སོགས་པ་གང་ལ་གང་འོས་ཀྱི་གསུང་ཆོས་ཀྱི་བཀའ་དྲིན་སྩལ་བས་ཐམས་ཅད་ཀྱང་མི་ཕྱེད་པའི་དད་པ་ལ་བཀོད།
ས་སྐྱོང་ཞེས་བྱ་བ་ཤིང་མོ་བྱའི་ལོ་ལ་ཨ་གྲོའི་ས་ཕྱོགས་རིན་ཆེན་སྒང་ཞེས་བྱ་བར་ཕེབས་ཏེ།
དྲུང་པ་བཀྲ་ཤིས་རྒྱལ་མཚན་པས་གཙོ་མཛད། དེར་གནས་པའི་སྐལ་ལྡན་གྱི་སློབ་མ་རྣམས་ལ་གསུང་ངག་རིན་པོ་ཆེས་ཐོག་དྲངས་པའི་དབང་བྱིན་རླབས་ལུང་མན་ངག་མཐའ་ཡས་པ་གནང་བས་དགའ་ཞིང་མགུ་ལ་ཡི་རངས་པར་གྱུར།
ངས་དེ་ཙམ་ན་རྗེ་བཙུན་གཅེན་གྱིས་ཁམས་ཕྱོགས་སུ་ཕེབས་པའི་ཚེ་བཏབ་པའི་དགོན་པ་དོན་གྲུབ་གླིང་ཞེས་བྱ་བར་སྤྱན་དྲངས་ཏེ་ཕེབས་པ་ན། དུས་ཕྱིས་ས་ཕྱོགས་དེར་ས་སྐྱ་པའི་

གདུང་བརྒྱུད་སོགས་འབྱོན་བཞུད་ཉུང་བའི་སྟབས་ཀྱིས་མི་བདག་བདག་ཏུ་རེ་བའི་རློམ་སེམས་ཅན། ཡུལ་དེ་ནས་ཕ་ཚད་ཕྱིན་པ་ན་ཀར་ལུགས་ཕྱོགས་ཀྱི་སྒར་པ་དཔོན་སློབ་ཚན་ཅིག་ཡོད་འདུག་པ་རྣམས་ཀྱིས། རྗེ་ཉིད་དེར་ཕེབས་པ་ལ་ཕྲག་དོག་གིས་ཀུན་ནས་བསླང་བའི་སྐུར་ཞུས་སོགས་མི་དད་པའི་རྣམ་འགྱུར་མང་པོ་བྱས་པས་གྲྭ་པ་རྣམས་ཀྱིས་མ་བཟོད་དེ།
ས་སྐྱ་པ་མཐུའི་བདག་པོ་ཡིན་ཟེར་བས་ད་ལན་བསྟན་པ་ལ་དགོངས་ནས་ཅིས་ཀྱང་འདི་རྣམས་ལ་མཐུའི་རྟགས་ཐོན་པ་ཞིག་མཛད་དགོས།
དེ་བཞིན་མ་མཛད་ན་ཕྱིན་ཆད་ཕྱོགས་འདིར་ས་སྐྱ་པའི་སྒྲ་མི་གྲག་པ་ཞིག་ཡོང་ཞེས་ཡང་ཡང་ནན་ཏན་བསྐྱེད་དེ་ཞུས་པ་ལ་བརྟེན་ནས་ཁོང་རྣམས་ལ་ཞག་བདུན་གྱི་དུས་བཏབ་ནས།
དཔོན་སློབ་བདུན་གྱིས་པུ་ཏྲ་ལ་བརྟེན་པའི་ལས་སྦྱོར་ཞིག་མཛད་པས། ཞག་གསུམ་སོང་བའི་ནུབ་མོ་སྒྲུབ་ཁང་དུ་འོད་འཁྱུགས་པ་དང༌། ཐོག་འཚེག་པ་དང༌། འབྲུབ་ཁུང་དུ་ལིངྒ་སྐད་ངན་འདོན་པ་སོགས་ནང་རྟགས་ཀྱི་ཆོ་འཕྲུལ་སྣ་ཚོགས་པ་བྱུང་ཞིང༌།
དེའི་དུས་གཞན་ཕྱོགས་ཀརྨ་པའི་སྒར་དེའི་དཔོན་འོག་མ་བཀའ་གྲོས་པ་རྗེ་ཉིད་ལ་སྐུར་ཞུས་བྱེད་པའི་གཙོ་བོ་ཞིག་ཡོད་པ་དེ་རྒྱུ་མ་རུལ་ནས་ཉམ་ཐག་པའི་སྐད་འདོན་ཞིང་ཚེའི་དུས་བྱས།
དེ་ལྟར་དྲག་པོའི་ལས་སྦྱོར་གྱི་རྟགས་མངོན་སུམ་དུ་མཐོང་བ་ལ་བརྟེན་ནས་སྒར་པ་གཞན་རྣམས་གར་འབྲོས་ཆ་མེད་དུ་གྱུར་ཅིང༌། རྗེ་དཔོན་སློབ་རྣམས་ལ་དགྲ་རྐུན་ལ་སོགས་པའི་འཇིགས་པ་མཐའ་དག་དང་བྲལ་ཞིང༌།
སྙན་པའི་གྲགས་པས་ས་སྟེང་ཐམས་ཅད་ཁྱབ་པར་གྱུར། དེ་ནས་ལྡན་མ་དང་གླིང་གི་སར་རིམ་བཞིན་ཕེབས་ཏེ། དེ་དག་ན་གནས་པའི་

སློབ་མ་མི་དཔོན་མི་སྡེ་དང་བཅས་པ་རྣམས་ལའང་རང་རང་གི་སྐལ་བ་དང་འཚམ་པའི་གསུང་ཆོས་ཀྱི་ཚིམ་པར་མཛད་ཅིང༌། ཡུལ་དེ་དག་གི་མི་དཔོན་རྣམས་ཀྱིས་ཀྱང་ཕྱག་ཕྱི་བྱས་ནས་དམར་ཁམས་ཕྱོགས་ལ་ཕེབས་པའི་ལམ་ན་རྨ་ཆུ་གཙང་པོ་ཞེས་བྱ་བའི་ཆུ་ཀླུང་ཆེན་པོ་ཞིག་ཡོད་པའི་འགྲམ་དུ་སྒར་པ་སྔོན་མ་རྣམས་ཀྱིས་སླེབས་ནས་དེ་ནུབ་དེ་གར་སྡོད་རྩིས་བྱས་པ་ན་རྗེའི་ཞལ་སྔ་ནས་རྗེས་སུ་ཕེབས་ཏེ་ད་ལྟ་ཆུ་ལ་འགྲོ་གྲབས་གྱིས་གསུངས་པར།
ཕྱགས་ཕྱི་བ་རྣམས་ཀྱིས་མགྲིན་གཅིག་ཏུ་དོ་ནུབ་ཐམས་ཅད་ཐང་ཡང་ཆད་ཉི་མ་ཡང་འཕྱི་མོར་སོང་འདུག་པས་འདི་གར་བཞུགས་ན་ལེགས་པ་འདྲ་ཞེས་ནན་གྱིས་ཞུས་ཀྱང་མ་གསན་པར་ད་ལྟ་འགྲོ་གྲབས་གྱིས་གསུངས་ཤིང༌།
མཆོད་གཡོག་པ་ནམ་ཤས་ལ་མགོན་པོའི་གཏོར་མ་ཞིག་ད་ལྟ་ཆོས་ལ་ཆུ་འདི་ལ་རྒྱོབ་གསུང་པའི་བཀའ་ལུང་མཛད་པ་ན་ཁོང་གིས་ཀྱང་དེ་བཞིན་དུ་བྱས་པས་ཆུ་ལ་ཆེ་ཆུང་དུ་མངོན་པ་ཅི་ཡང་མ་བྱུང༌།
དེ་རྗེས་རྗེ་ཉིད་ཀྱི་གཏོར་མ་ཆུ་ལ་རྒྱག་པ་གནང་བས་ལྕགས་ཀྱི་ཐོ་ལུམ་མེ་འབར་བ་ཆུར་འཕངས་པ་ལྟ་བུའི་སྒྲ་འཇིགས་སུ་རུང་བ་ཞིག་བྱུང་ཞིང༌། ཆུ་དེ་ཡང་དེ་མ་ཐག་ནས་སུམ་གཉིས་བྲི་བ་ཙམ་དུ་སོང༌།
དེར་རྗེ་རང་གིས་ཆུ་དེ་ལ་སྔོན་ལ་ཕེབས་ཤིང་དེ་རྗེས་སྒར་པ་གཞན་རྣམས་ཀྱང་བར་ཆད་མེད་པ་ཆུའི་ཕ་རོལ་ཏུ་སླེབ། དེར་གནས་པ་ཙམ་ན་ཆུ་དེ་སྔར་བས་ཀྱང་བཅུ་འགྱུར་ཙམ་གྱིས་ཆེ་བ་ཙམ་དུ་སོང་བས་སྒར་པ་ཐམས་ཅད་འཇིགས་ཤིང་སྐྲག་ལ་ངོ་མཚར་ཞིང་བློ་བདེ་བར་གྱུར།
རྗེའི་གསུང་ནས་ད་མགོན་པོ་ལ་གཏང་རག་གི་མཆོད་གཏོར་ཕུལ། ཐམས་ཅད་ཇ་

སྐོལ་ལ་བློ་བདེ་བར་འཐུང་གསུང་པའི་བཀའ་ལུང་ཕེབས། དེའི་རྒྱུ་མཚན་ཡུལ་ཕྱོགས་དེ་ན་གནས་པའི་སྐྱེ་བོ་རྣམས་ཀྱིས་ཐོས་པ་ན། སྔར་རྨ་ཆུ་གཙང་པོ་ལ་སུས་ཀྱང་རབ་མ་ཐོན་པ་ལ་ད་ལན་འདི་འདྲ་བའི་རབ་འདོན་པ་འདི་སུ་ཞིག་ཡིན་ནམ་ཞེས་ཐམས་ཅད་འཇིགས་ཤིང་ཧ་ལས་ནས་ངོ་མཚར་བའི་གཏམ་དུ་གླིང་བར་བྱེད་དེ།
དེ་ནས་ཡུལ་ཕྱོགས་གཞན་ཞིག་ཏུ་ཕེབས་པ་ན་ཆོས་ལ་མི་མོས་པའི་བོན་པོ་གདུག་པ་ཅན་འགའ་ཞིག་གིས་སྔར་གྱི་ལོ་རྒྱུས་རྣམས་ཐོས་པས་ཞེ་འཇིགས་ཀྱང་ཕྲག་དོག་གི་དབང་གིས་སེམས་ལ་རང་དབང་མ་ཐོབ་པར་དཔོན་སློབ་རྣམས་ལ་མཐོ་འཚམས་པའི་སེམས་ཀྱིས་སྔར་ཐོག་ལམ་རྒྱུན་པར་ཡོད་པའི་ས་ཆ་ཤིན་ཏུ་གཉན་པ་སུས་ཀྱང་སྡོད་མི་ནུས་པ་ཞིག་ཏུ་སྒར་ས་ཁུངས་བསྟན།
དེར་དཔོན་སློབ་རྣམས་ཀྱིས་བཞུགས་པ་ན་སྲོད་ཐུམ་པ་ནས་སྤྲིན་ནག་འདུས་ཤིང་འབྲུག་སྒྲ་ཤིན་ཏུ་དྲག་པ་ན། གློག་འཕྲེང་རྒྱུན་མི་ཆད་པ་ཐོ་རངས་ཀྱི་ཆ་མ་ཟིན་གྱི་བར་དུ་མུ་མ་ཆད་པར་བྱུང་ཞིང༌།
མི་མ་ཡིན་གྱི་ཆོ་འཕྲུལ་སྦལ་པ་ནག་པོ་ཤིན་ཏུ་ཆེ་བ་འཇིགས་སུ་རུང་བ་ཞིག་ཕྱ་ཐེར་གྱི་ནང་དུ་བྱུང་བ་ལ། རྗེ་ཉིད་ཀྱིས་ཁྲོ་བཅུའི་སྲུང་འཁོར་དང༌།
བདེ་མཆོག་གི་གོ་ཆ་དྲུག་ལ་བརྟེན་པའི་སྲུང་འཁོར་གདུག་རྩུབ་ཀྱི་སྦྱོར་བ་མ་ཞིག་བར་དུ་མཛད་ཅིང༌། ཕྱགས་ཕྱི་བ་རྣམས་ཀྱིས་སྦལ་པ་བསྒྲལ་བས། དེ་ནས་ཞག་འགའ་ཡར་གྱི་བར་གང་ཕེབས་སར་སྤྲིན་ནག་པོ་བྱ་ར་བྱེད་པའི་རྣམ་པ་བྱུང་བ་དེ་ཞག་རེ་བཞིན་ཕར་འགྱང་ཕར་འགྱང་སོང་ཞིང་ཐོག་ལ་སོགས་པའི་བར་ཆད་ཀྱི་རྣམ་པ་གང་ཡང་མ་བྱུང་བས།
ས་ཕྱོགས་དེ་སྐོར་ལ་ཡོད་པའི་བླ་དཔོན་མི་དཔོན་དོན་དཔོན་སོགས་ཐམས་ཅད་གནས་འདིར་བཞུགས་ཚུགས་པ་འདི་པ་དཔོན་

སློབ་ལས་མ་བྱུང་ཟེར། ཀུན་ཧ་ལས་ཤིང་དད་པ་ཐུན་མོང་མ་ཡིན་པ་སྐྱེས་ནས་ཞབས་ཏོག་ཀྱང་ཕུན་སུམ་ཚོགས་པ་བསྒྲུབས། དེ་ལ་སོགས་པ་མཐུ་སྟོབས་ནུས་པ་བསམ་གྱིས་མི་ཁྱབ་པའི་སྙན་གྲགས་ཀྱིས་བོན་པོ་གདུག་ཅན་རྣམས་དང༌།
གཞན་ཡང་གྲུབ་མཐའ་རིགས་མི་གཅིག་པའི་གང་ཟག་ཐམས་ཅད་ཀྱང་མཐོ་འཚམ་པའི་སྤྲོས་པ་ཆོད་ཅིང༌། ངོ་མཚར་བའི་གནས་སུ་འཛིན་པས་དཔལ་ལྡན་ས་སྐྱ་པའི་བསྟན་པ་ཕྱོགས་དེར་ནམ་ལངས་ཤིང་ཉི་མ་ཤར་བ་ལྟ་བུར་གྱུར།
དེ་ནས་སྲེའི་ཉ་བྲག་དགོན་པར་ཕེབས་ཏེ། དེར་བཞུགས་ཀྱི་ཚོགས་པ་རྣམས་ལ་བླ་མ་གོང་མའི་བཀའ་འབུམ་གྱི་ལུང་ལ་སོགས་པ་གང་ལ་གང་འདོད་ཀྱི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བས་ཐམས་ཅད་མི་ཕྱེད་དད་པའི་དཔལ་ལ་བཀོད།
མདོར་ན་ཁམས་ཀྱི་སྟོད་སྨད་བར་གསུམ་དུ་ལོ་གསུམ། ཡར་མར་ལོ་གཉིས་ཏེ་ཀུན་དྲིལ་བའི་ལོ་ལྔའི་བར་ལ་ཁམས་ཕྱོགས་ཀྱི་གདུལ་བྱ་རྣམས་ཀྱི་དོན་རྒྱ་ཆེན་པོར་གྲུབ་པར་མཛད་དོ།
།རྒྱལ་དབང་རྒྱལ་བའི་འཕྲིན་ལས་བདག་པོ་སྟེ། །དད་ཅན་དད་པའི་ཤིང་རྟས་སྤྱན་དྲངས་ནས། །བོད་ཡུལ་བོད་ཆེན་ས་ཡི་སྨན་ལྗོངས་སུ། །སྐལ་བཟང་སྐལ་བར་འཚམ་པའི་ཆོས་འཁོར་བསྐོར།
།དེ་ཚེ་ཕྲག་དོག་དུག་ཆུས་སྙིང་མྱོས་པའི། །སྐྱེ་ངན་རོ་འཛིན་བསྐྱོད་པའི་འཁྲུལ་འཁོར་ལས། །ལེགས་བྱས་དགེ་བའི་ལྗོན་ཤིང་ཀུན་བསྲེག་པའི། །མི་བཟད་དམྱལ་བའི་མེ་ལྕེ་ཆེར་འབར་བ། །ཁྱེད་ཀྱི་མཐུ་སྟོབས་བཀའ་ཡི་སྤྲིངས་ཡིག་གིས།
།བདུན་ཕྲག་ཞག་གི་ཕ་མཐར་སོན་པ་ན། །སྡིག་ཅན་གཙོ་བོ་པུ་ཏྲ་ནག་པོས་བསྒྲལ། །ལྷག་མ་སེར་བས་བཏབ་པའི་བུང་

བ་བཞིན། །དེ་ནས་དུག་དང་རལ་གྲིའི་འཕྲུལ་འཁོར་ལྟར། །རྣམ་པ་ཀུན་ཏུ་མི་དགེ་སྦྱིན་བྱེད་པའི། །ཆོས་མིན་སྨྲ་བའི་ཚིག་གི་འཁྲི་ཤིང་གིས། །གནམ་ལྕགས་རྒྱུན་མར་འབབ་པའི་ལམ་སྲང་དུ། །རབ་གུས་བཀུར་སྟིའི་ཟོལ་གྱིས་བཞུགས་ཡུལ་བསྟན།
།དེ་ན་སྦྲུལ་ནག་ཐིབས་འདྲའི་སྤྲིན་གྱིས་ཕྱོགས་ཀུན་མུན་པའི་ཁུང་བུར་བྱས། །རབ་འཇིགས་གཤིན་རྗེའི་ལྕེ་ལྟར་མྱུལ་བའི་ཀློག་དམར་རེག་བྱས་བསྲེག་པ་སྙམ། །རི་གྲུམས་ཆུ་གཏེར་རལ་བ་ལྟ་བུའི་འབྲུག་སྒྲས་ཀླད་པའི་འབིགས་ལྟའི་ཚེ།
།གདུག་ཅན་འབྱུང་པོ་སྦལ་ནག་ཁྲོས་པའི་གཟུགས་ཀྱིས་མངོན་སུམ་འོངས་པར་གྱུར། །དེ་ཚེ་ཁྱོད་ཀྱི་ཏིང་འཛིན་རྡོ་རྗེའི་གུར།
།ཅུང་ཟད་ཙམ་ཡང་གཡོ་བར་མ་ནུས་ཤིང༌། །སྟོབས་ཆེན་འབྱུང་པོ་རྡོ་རྗེའི་ཞིང་དུ་བསྒྲལ། །འཇིགས་རུང་ཆོ་འཕྲུལ་རྨི་ལམ་ཇི་བཞིན་ཡལ། །ཟླ་དབང་སྒྲ་གཅན་སྤྲིན་ལས་གྲོལ་བ་ལྟར། །ནག་ཕྱོགས་བདུད་ཀྱི་གཡུལ་ལས་རྣམ་པར་རྒྱལ།
།སྙན་གྲགས་ཟླ་བ་དཀར་པོའི་ཨུཏྤལ་གྱིས། །ཡིད་ལྡན་རྣ་བའི་དགེ་ཚལ་མཛེས་པར་བྱས། །བརྒལ་བར་དཀའ་བའི་ཆུ་ཀླུང་ཆེན་པོ་ཡང༌། །གནམ་ལྕགས་བབ་འདྲའི་གཏོར་ཆེན་གྱིས་བསྣུན་པའི།
།དེ་མ་ཐག་ཏུ་རྫིང་བུའི་རྒྱུན་བཞིན་གྱུར། །སྐྱེ་བོ་ཀུན་གྱི་ངོ་མཚར་གཏམ་དུ་གླེང༌། །བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤ་ལའི་དོ་ཤལ་ཞེས་བྱ་བ་ལས་བོད་ཆེན་པོའི་རྒྱལ་ཁམས་སུ་བྱོན་ཏེ།
བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་པའི་སྐབས་ཏེ་ལྔ་པའོ།། །།ཡོངས་འཛིན་མཁས་གྲུབ་དབང་པོ་དུ་མ་ལས། །ཟབ་ཅིང་རྒྱ་ཆེའི་དམ་ཆོས་ཀུན་ནོད་དེ། །དབེན་པའི་རི་ཁྲོད་བས་མཐའི་སྨན་ལྗོངས་སུ།
།སྒྲུབ་པ་སྙིང་པོར་མཛད་ལ་ཕྱག་འཚལ་ལོ། །དེ་ནས་ཁམས་ཕྱོགས་སུ་དད་ལྡན་གྱི་སློབ་མ་རྣམས་ཀྱིས་ཕུལ་བའི་གསེར། གཡུ། དཔྱད་དངོས། ཇ་གོས་དར། རྟ་དྲེའུ། མཛོ་ཕོ་མོ་ལ་སོགས་

པ་ཟང་ཟིང་གི་དངོས་པོ་སྟོབས་རབ་ཏུ་ཆེ་བ་དང་བཅས། འགལ་བ་ཞེས་བྱ་བ་ས་མོ་གླང་གི་ལོ་ལ་དབུས་སུ་ཕེབས། རྣམ་འགྱུར་ཞེས་བྱ་བ་ལྕགས་ཕོ་སྟག་གི་ལོ་ལ་གདན་ས་ཆེན་པོ་དཔལ་ལྡན་ས་སྐྱར་གེགས་མེད་དུ་ཕེབས་ཏེ།
རྗེ་བཙུན་འཇམ་དབྱངས་ཆེན་པོ་ཡབ་སྲས་ཀྱིས་གཙོ་མཛད། གདན་ས་ཆེན་པོར་བཞུགས་པ་རྣམས་ལ་འབུལ་བ་མང་ཇ་འགྱེད་བཅས་སྟོབས་ཆེ་བ་དང༌། འཇམ་དབྱངས་གཟི་འོད་འབར་བས་ཐོག་དྲངས་བླ་མ་གོང་མའི་གཟིམས་ཁང་སོ་སོ་ན་བཞུགས་པའི་རྟེན་གསུམ་ངོ་མཚར་ཅན་རྣམས་ཀྱི་དྲུང་དུ་ཡང་ན་བཟའ།
སྙན་དར། དཀར་མེ་ལ་སོགས་པའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་ཕུལ་ནས། སངས་རྒྱས་ཀྱི་བསྟན་པ་ཡུན་རིང་དུ་གནས་པའི་གསོལ་འདེབས་སྨོན་ལམ་ཡང་གནང་ངོ༌།
།དེ་ནས་དགའ་བ་ཞེས་བྱ་བ་ཆུ་ཕོ་འབྲུག་གི་ལོ་ལ་ཡབ་རྗེ་བཙུན་འཇམ་དབྱངས་ཆེན་པོ་ཞིང་གཞན་དུ་བདེ་བར་གཤེགས་པའི་ཐུགས་དགོངས་རྫོགས་ཐབས་ལ་སོགས་པ་རྣམས་ཀྱང་ཕུན་སུམ་ཚོགས་པར་བསྒྲུབས་ཤིང༌།
བཞི་ཐོག་བླ་བྲང་ཆོས་གཞིས་དང་བཅས་པ་ཐམས་ཅད་རྗེ་བཙུན་གཅེན་ལ་ཕུལ་ཏེ། བདག་ཉིད་བྱ་བྲལ་ཁོ་ན་ལ་ཐུགས་བསྟད། འཇམ་དབྱངས་དཀོན་མཆོག་བཟང་པོའི་དྲུང་དུ་སླར་ཡང་ངེས་པའི་དོན་གྱི་ཉིང་ཁུ་ཟབ་དོན་རྡོ་རྗེ་རྣལ་འབྱོར་སྦྱོར་བ་ཡན་ལག་དྲུག་པའི་བཀའ་དྲིན་གསན་པར་མཛད་པས་རྣམ་ཀུན་མཆོག་ལྡན་གྱི་སྟོང་ཉིད་རྡུལ་ཕྲ་རབས་ཀྱི་ཆོས་ལས་འདས་པ།
རྟོགས་སྒོམ་ཐམས་ཅད་དང་བྲལ་བ་རྣམ་པར་མི་རྟོག་པའི་ཡེ་ཤེས་ཕྱག་རྒྱ་ཆེན་པོ་ཐུགས་རྒྱུད་ལ་འཁྲུངས་ཤིང་བརྟན་པ་ཐོབ་བོ།
།ངེས་དོན་དཀར་པོའི་མུན་

ཁང་ནག་པོ་དེར། །ཡེ་ཤེས་མེ་ལྕེས་སྡིག་སྒྲིབ་མ་ལུས་བཀྲུས། །སྟོང་ཉིད་ངང་དུ་སྣང་བརྙན་ཅི་ཡང་ཤར། །གཟུང་འཛིན་སྲོག་བཅད་འཆི་མེད་གོ་འཕང་བརྙེས། །ལོ་དེའི་ཧོར་ཟླ་བཅུ་པ་ལ་རྒྱལ་མཁར་བརྩེ་བས་གདན་འདྲེན་ཞུས་ཏེ་ནོར་བུ་ཁྱུང་རྩེར་ཕེབས།
སྡེ་པ་དཔོན་བློན་རྣམས་ལ་གསུང་ཆོས་ཀྱི་བཀའ་དྲིན་སྩལ། སྡེ་སྲིད་འདི་པ་དང་དཔོན་སློབ་འབྲེལ་བའི་ཐོག་མ་འདི་ཡིན། རྣམ་རྒྱལ་ཞེས་བྱ་བ་ཆུ་མོ་སྦྲུལ་གྱི་ལོ་ལ་སླར་ཡང་མུས་སུ་ཕྱག་ཕེབས་ཏེ།
རྗེ་སེམས་དཔའ་ཆེན་པོའི་སྐུ་གདུང་ལ་མཇལ་བ་དང་ཐུགས་དགོངས་རྫོགས་པའི་ཕྱིར་དུ་མང་ཇ་འགྱེད་བཅས་ལ་སོགས་པ་ཕུན་སུམ་ཚོགས་པར་བསྒྲུབས། རྗེ་སངས་རྒྱས་དཔལ་བཟང་པ།
གྲུབ་ཆེན་ཀུན་བློ་བ། ཆོས་རྗེ་བློ་རིན་པ་རྣམས་ལ་སླར་ཡང་རྒྱུད་སྡེ་བཞི་དང་རྗེས་སུ་འབྲེལ་བའི་ཆོས་སྐོར་མང་པོ་གསན། དམ་པ་དེ་དག་གིས་ཀྱང་རྗེ་ཉིད་ལས་གསུང་ཆོས་ཀྱི་བདུད་རྩི་ནོད་པར་མཛད།
རྒྱལ་བ་ཞེས་བྱ་བ་ཤིང་ཕོ་རྟའི་ལོ་ལ་ཡང་ནོར་བུ་ཁྱུང་རྩེར་ཕེབས་ཏེ། ཟླ་བ་བཞི་ཙམ་གྱི་བར་དུ་ཆོས་ཀྱི་འཁོར་ལོ་བསྐོར། བར་སྐབས་སུ་རྗེ་བཙུན་གཅེན་གྱི་དྲུང་དུའང་འཇིགས་བྱེད་རོ་ལངས་བརྒྱད་སྐོར་རྭ་ལུགས་ཀྱི་དབང༌།
ས་ལུགས་ཀྱི་ཕག་མོ་ཞལ་གཉིས་མའི་བྱིན་རླབས། མཻ་ཏྲི་མཁའ་སྤྱོད་ཀྱི་བྱིན་རླབས། འདོད་རྒྱལ་གྱི་རྗེས་གནང༌། རྟ་མགྲིན་ནག་པོ་ལྕགས་རལ་ཅན་གྱི་རྗེས་གནང༌།
ཕྱག་རྡོར་ཨུ་ཙའི་རྗེས་གནང༌། དེའི་ཡི་གེ་ཇོ་ནང་པས་མཛད་པའི་ལུང༌། དྲིལ་བུ་སྐོར་གསུམ་གྱི་རྗེས་གནང༌། ཐེག་ཆེན་ཆོས་ཀྱི་རྒྱལ་པོའི་བཀའ་འབུམ་གྱི་ལུང༌། ནག་པོ་ཆེན་པོའི་ཡི་གེ་མང་པོའི་ལུང་སོགས་གསན་པར་མཛད།
ཐེག་ཆེན་ཆོས་རྗེའི་ཞལ་སློབ་རྣལ་འབྱོར་གྱི་དབང་ཕྱུག་ཆེན་པོ་ཆོས་

རྗེ་དཔལ་ལྡན་ལེགས་པའི་དྲུང་དུ་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་དུ་དབང་བསྐུར་བ་དགྲ་ནག་པ་ལུགས་ཀྱི་དབང༌། རྗེ་བཙུན་སྲུང་བ་ལྔའི་དབང༌། འདོད་རྒྱལ་གྱི་མན་ངག་གཞུང་དང་བཅས་པ།
གྲུབ་ཆེན་ཚེམ་བུ་པ་ནས་བརྒྱུད་པའི་ཐུགས་རྗེ་ཆེན་པོའི་དམར་ཁྲིད། དེའི་འཁྲིད་ཡིག་དཔལ་ལྡན་བླ་མ་དམ་པས་མཛད་པ་སོགས་གསུངས་པས་ཆོས་ཀྱི་རྣམ་གྲངས་མཐའ་ཡས་པ་ཞིག་གསན་ཅེས་ཐོས།
གསེར་འཕྱང་ཞེས་པ་མེ་མོ་བྱའི་ལོ་རྒྱལ་རྩེ་བས་སྤྱན་དྲངས་པའི་ཕེབས་ལམ་ངོར་ལ་མཛད་དེ། རྒྱལ་ཚབ་དམ་པ་ཀུན་དགའ་དབང་ཕྱུག་པའི་དྲུང་དུ་དཔལ་ཀྱེ་རྡོ་རྗེའི་རྒྱུ་དུས་ཀྱི་དབང་བསྐུར་རྒྱས་པ་ཌོམ་བྷི་ཧེ་རུ་ཀའི་བྱིན་རླབས་ཉིན་སྲུང་མཚན་སྲུང་གི་བཟླས་ལུང་མན་ངག་དང་བཅས་པ།
བདག་མེད་བསྟོད་འགྲེལ་གྱི་ལུང་རྣམས་གསན་ཅིང༌། དེར་བཞུགས་པའི་ཚོགས་པ་རྣམས་ལའང་ཨ་ར་པ་ཙ་ནའི་རྗེས་གནང་ལ་སོགས་པ་རང་རང་གི་འདོད་པ་དང་མཐུན་པའི་ཆོས་འབྲེལ་གྱིས་ཚིམ་པར་མཛད།
དེ་ནས་རྒྱལ་རྩེར་ཕེབས་ནས་སྡེ་པ་ཡབ་སྲས་སོགས་ལ་གསུང་ཆོས་ཀྱི་བཀའ་དྲིན་སྩལ། ལོ་དེའི་སྟོན་གདན་སར་ཕྱག་ཕེབས།
ཕྱག་རྫས་ཀྱི་ལྷག་མ་གོས་དར་རས་ཡུག་བརྒྱ་ཙམ་གྱིས་གཙོ་བྱས་དཔྱད་དངོས་གང་ཡོད་རྗེ་བཙུན་གཅེན་གྱི་ཕྱག་ཏུ་ཕུལ། བདག་པོ་སློབ་དཔོན་ཆེན་པོ་ཡེ་ཤེས་དབང་ཕྱུག་པ་ཚོགས་དབུས་ལ་བཞུགས་པའི་གདན་སའི་དགེ་འདུན་གཞིས་བཞུགས་གང་འདུག་ལའང་མང་ཇ་གོས་དར་ལ་སོགས་པའི་འགྱེད་བཅས་ཕུན་སུམ་ཚོགས་པ་གནང༌།
རྟེན་གསུམ་རྣམས་ཀྱི་དྲུང་དུའང་མར་ཁལ་

བརྒྱ་ཕྲག་ཏུ་སྦྲེལ་བའི་དཀར་མེའི་ཕྲེང་བ་སོགས་མཆོད་པའི་སྤྲིན་ཕུང་བཟང་ཞིང་གྱ་ནོམ་པ་འབུལ་བར་མཛད་དོ། །དེ་ལྟར་ན། ཚུལ་གནས་ཐོས་དང་བསམ་ལྡན་པ། །སྒོམ་པ་ལ་ནི་རབ་ཏུ་སྦྱོར། །ཞེས་དང༌། ཤེས་རབ་རྒྱས་བྱེད་པ་ནི་ཐོས་པ་སྟེ།
།དེ་དང་བསམ་པ་གཉིས་པོ་ཡོད་གྱུར་ན། །དེ་ལས་སྒོམ་པ་ཡང་ནི་འབྱུང་བར་འགྱུར། །དེ་ལས་དངོས་གྲུབ་བླ་ན་མེད་པར་ཐོབ། །ཅེས་དང༌། གལ་ཏེ་མ་ཐོས་པ་ཙམ་གྱིས་དོན་མཐོང་གྱུར་ན་སྒོམ་པ་དོན་མེད་འགྱུར།
།གལ་ཏེ་ཐོས་པ་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། །ཅེས་སོགས་གསུང་པ་ལྟར། དགེ་སློང་རྡོ་རྗེ་འཛིན་པའི་བརྟུལ་ཞུགས་ལ་གནས་པའི་སྒོ་ནས་སྡོམ་པ་གསུམ་གྱི་ཚུལ་ཁྲིམས་རྣམ་པར་དག་པ་ལ་ཉེས་ལྟུང་གི་དྲི་མ་ཕྲ་ཞིང་ཕྲ་བས་ཀྱང་མ་གོས་པས་གཞི་བཟུང་ནས་སྔར་སྨོས་པའི་ཡོངས་འཛིན་དེ་དག་དང༌།
ཁམས་སུ་བྱ་བྲལ་བ་བླ་མ་ཞིག་ལ་འཇིགས་བྱེད་རྭ་ལུགས་ཀྱི་ཡིག་ཆུང་ཟབ་མོ་རྣམས་ཀྱི་ལུང་གསན་པ་ལྟ་བུའི་གསང་བའི་བླ་མ་འགའ་དང་བཅས་པ་ལས་ཟབ་ཅིང་རྒྱ་ཆེ་བའི་ཆོས་ཀྱི་སྒོ་མཐའ་ཡས་པ་དང༌།
བྱེ་བྲག་ཏུ་ཡང་གསང་བ་ལས་ཀྱང་ཆེས་གསང་བའི་སྙན་བརྒྱུད་ཟབ་མོའི་གདམས་པ་ཇི་སྙེད་ཅིག་གསན་པར་མཛད་ཅིང༌།
དེ་དག་ཀྱང་གསན་པ་ཙམ་དུ་མ་ཟད་ཚིག་དོན་གྱི་ཆ་ལ་སྒྲོ་འདོགས་མཐའ་དག་ལེགས་པར་ཆོད་ནས་རྩེ་གཅིག་ཏུ་ཉམས་སུ་ལེན་པར་མཛད་པ་ཡིན་ཏེ། དེ་ཡང་དགུང་ལོ་སུམ་ཅུ་པ་རྣམ་རྒྱལ་ཞེས་བྱ་བ་ཆུ་མོ་སྦྲུལ་གྱི་ལོ་ནས་བཟུང་སྟེ།
སྒྱུར་བྱེད་ཅེས་བྱ་བ་ས་མོ་ཕག་གི་ལོའི་བར་ལོ་བདུན་ཙམ་གྱི་རིང་ལ་གོང་དུ་བརྗོད་པའི་ཚུལ་གྱིས་ཆོས་ལྡན་གྱི་དགོས་པ་གལ་ཆེ་བ་རེ་རེ་ཙམ་མ་གཏོགས་ཕལ་ཆེར་སྐྱེད་ལྷས།

བྱ་འགྱུར། གདན་ས་ཆེན་པོ་རྣམས་སུ་སྐུ་མཚམས་ཁོ་ན་ལ་བཞུགས་ནས། རིམ་གཉིས་ཟབ་མོའི་ཏིང་ངེ་འཛིན་གྱི་ཉམས་བཞེས་དང༌། རིག་སྔགས་ཟབ་མོའི་བསྙེན་སྒྲུབ་སོགས་ལ་རྩེ་གཅིག་ཏུ་བརྩོན་པར་མཛད་པ་ཡིན་ནོ།
།དུས་རྒྱུན་དུ་ཉིན་ཞག་རེའི་ནང་གི་ཉམས་བཞེས་ཀྱི་རིམ་པའང་དཔལ་ལྡན་ས་སྐྱ་པའི་ཉམས་བཞེས་ཀྱི་སྙིང་པོ་ལམ་ཟབ་མོ་བླ་མའི་རྣལ་འབྱོར། དཔལ་ཀྱེ་རྡོ་རྗེའི་ཕྱི་ནང་གི་བསྐྱེད་པའི་རིམ་པ་ལམ་དུས་ཀྱི་དབང་བླང་བ་དང་བཅས་པ་བཟླས་བརྗོད་ཀྱི་མཐའ་བརྒྱན་པ།
རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྐྱེད་རྫོགས་རྣལ་འབྱོར་དང་བཅས་པ། རྣལ་འབྱོར་དབང་ཕྱུག་གི་སྒྲུབ་ཐབས་ཐུན་མོང་དང་ཐུན་མོང་མ་ཡིན་པ་བསྲུང་བ་དང་བཅས་པ་སྟེ་ཆག་མེད་བཞི་རུ་གྲགས་པ་རྣམས་དང༌།
མ་རྒྱུད་འཁོར་ལོ་བདེ་མཆོག་ལོ་ནག་དྲིལ་གསུམ་གྱི་བསྐྱེད་རྫོགས་རྣལ་འབྱོར་དང་བཟླས་པ་དང་བཅས་པ། ཕ་རྒྱུད་ཀྱི་ཉམས་བཞེས་བཅོམ་ལྡན་འདས་གཤིན་རྗེ་གཤེད་དམར་པོ་ལྷ་ལྔའི་བསྐྱེད་རིམ།
རྫོགས་རིམ་ཤིན་ཏུ་སྤྲོས་མེད་ཀྱི་རྣལ་འབྱོར་དང་བཅས་པ། དཔལ་རྡོ་རྗེ་འཇིག་བྱེད་ཀྱི་བསྐྱེད་རིམ་བཟླས་པ་དང་བཅས་པ་རྣམས།
ཐུན་བཞིའམ་གཉིས་ཀྱི་རྣལ་འབྱོར་གང་རིགས་ཐུགས་སྐབས་དང་སྦྱར་ཏེ་མཛད། གཞན་ཡང་ཚེ་དཔག་མེད་ལ་སོགས་པའི་ལྷའི་རྣལ་འབྱོར་དུ་མ་དང༌། མདུན་བསྐྱེད་ཀྱི་མཎྜལ་སྒྲུབ་མཆོག་སྔོན་དུ་འགྲོ་བའི་སྒོ་ནས་བསྟན་སྲུང་དབང་པོ་རྣམས་ཀྱི་བསྙེན་སྒྲུབ་མཆོད་གཏོར།
བསྐང་གསོའི་རིམ་པ་དང་བཅས་པ་འཆག་མེད་དུ་མཛད། ཐུན་འཚམས་རྣམས་སུའང་བཟླས་པ། གཏོར་མ། གསུང་རབ་ཀློག་པ། སཱཙྪ་འདེབས་པ། སྐོར་བ་མཛད་པ།
སྣོད་

ལྡན་གྱི་སློབ་མ་ལ་ཆོས་ཀྱི་འཁོར་ལོ་བསྐོར་བ་སོགས་མདོར་ན་ཆོས་སྤྱོད་རྣམ་པ་བཅུའི་ཉམས་ལེན་གྱིས་དུས་འདའ་ཞིང༌། དེ་ཐམས་ཅད་ཀྱང་ལྟ་བ་འཁོར་འདས་དབྱེར་མེད་ཀྱི་ཉམས་བཞེས་དང་མ་བྲལ་བའི་ངང་ནས་རྣལ་འབྱོར་རྣམ་པ་བཅུའི་ལམ་དུ་བསྒྱུར་བར་མཛད་པ་ཡིན་ནོ།
།དེ་ལྟར་སུ་དག་ནགས་ཁྲོད་དབེན་པར་དགའ་བ་ཡི། །དགེ་སྦྱོང་དེ་ནི་ཤིན་ཏུ་བདེ་བ་མྱོང༌། །ཞེས་དང༌། ཚུལ་ཁྲིམས་ཡོངས་སུ་དག་པར་རབ་གནས་ཏེ།
།བསམ་གཏན་བསམ་མི་ཁྱབ་ལ་རྟག་གནས་ཤིང༌། །སུ་དག་ནགས་ཁྲོད་ཞི་བར་དགའ་བ་ནི། །དེ་དག་ནམ་ཡང་ཡིད་གཉིས་འོང་མི་འགྱུར། །ཅེས་གསུངས་པ་ལྟར། དབེན་པའི་རི་ཁྲོད་རྣམས་སུ་ཐ་མལ་གྱི་སྤྱོད་པ་ལྟ་ཅི་སྨོས།
གཉིད་དང་ལེ་ལོ་ལ་སོགས་པའི་བཏང་སྙོམས་ཀྱི་ངང་དུའང་ཅུང་ཟད་ཙམ་ཡང་མི་གནས་པར་རྩེ་གཅིག་ཏུ་ཉམས་སུ་ལེན་པ་ལ་བརྩོན་པར་མཛད་པའི་མཐུས། སོ་སོར་ཐར་པའི་ཉམས་ལེན་གྱི་གཙོ་བོ་ལྟ་བ་བཀའ་རྟགས་ཀྱི་ཕྱག་རྒྱ་བཞི་ཐུགས་རྒྱུད་ལ་འཁྲུངས་པའི་འཁོར་བ་མཐའ་དག་སྡུག་བསྔལ་གྱི་རང་བཞིན་མེ་འོབས་ལྟ་བུར་བདེ་བའི་སྐབས་མེད་པ་དང༌།
མི་རྟག་ཅིང་གཡོ་བའི་རང་བཞིན་ངེས་པ་མེད་པ་རྨི་ལམ་གྱི་སྣང་བ་ལྟར་གཟིགས་པས།
འཇིག་རྟེན་ཆོས་བརྒྱད་ཀྱི་རྟོགས་པ་མཐའ་དག་མཁའ་ལ་སྤྲིན་དེངས་པ་ལྟར་སོང་ཞིང༌། དེའི་སྟོབས་ཀྱིས། བུང་བས་མེ་ཏོག་སྦྲང་རྩི་བཞིན། །ཆོས་ཀྱི་དོན་ཙམ་བླངས་ནས་ནི། །ཀུན་ལ་སྔོན་ཆད་མ་མཐོང་ཞིང༌།
།འདྲིས་པ་མེད་པར་འདུག་པར་བྱ། །ཞེས་དང༌། ཕྲད་ན་དགའ་བས་མགུ་བྱས་ཏེ། །འདྲིས་ཆེན་ཉིད་དུ་མི་འགྱུར་བས། །ཐ་མལ་པ་ཙམ་ངེས་པར་བྱ། །ཞེས་གསུངས་པ་ལྟར། འཇིག་རྟེན་སྡེ་དཔོན་ལ་སོགས་པ་གང་ལ་ཡང་

མཐུན་འཇུག་དང༌། ངོ་བསྲུང་ལ་སོགས་གཏན་ནས་མི་མཛད། ཚུར་ཞབས་ཀྱི་པདྨོར་འདུད་ཅིང་གུས་པས་མཆོད་པ་ན་ཆོས་ཀྱི་བཀའ་དྲིན་ཅི་རིགས་པ་བསྩལ་ནས། སླར་ཡང་ངང་པ་པདྨའི་ཚལ་དུ་འཇུག་པ་ལྟར། །ཐུགས་དམ་དང་སྐུ་མཚམས་ཀྱི་རིམ་པ་ངེས་པ་ཅན་ལ་རང་དབང་དུ་འཇུག་པར་མཛད་པ་ལས་སུས་ཀྱང་ཅུང་ཟད་གཡོ་བར་མི་ནུས་པ་ཡིན་ནོ།
།བྱང་ཆུབ་ཀྱི་སེམས་རྣམ་པ་གཉིས་ཐུགས་རྒྱུད་ལ་ལེགས་པར་འཁྲུངས་པའི་རྟགས་མགོན་མེད་ཅིང་འཕོངས་པ་ནད་སྡུག་བསྔལ་ལ་སོགས་པས་གཟིར་བའི་ཉམ་ཐག་པ་རྣམས་གཟིགས་པ་ན།
དེ་དག་ལ་ཉེ་བར་མཁོ་བའི་ཟས་དང༌། གོས་དང༌། སྨན་ལ་སོགས་པ་ཕྱག་ནས་བདར་དེ་གནང་བར་མཛད་ཅིང༌། རྗེ་རང་གིས་དེ་དག་གི་ནད་གཡོག་དང་དབུགས་དབྱུང་བ་ལ་སོགས་པ་མཛད་པས།
ནད་ལ་སོགས་པ་དེ་འཕྲལ་དུ་གྲོལ་བར་འགྱུར་བ་ཕལ་ཆེར་ལ་ཡོང་བར་སྣང་སྟེ། དཔེར་ན་སྒོམ་སྡེའི་བླ་མ་ངག་དབང་གྲགས་པ་ཞེས་བྱ་བ་འཕན་ཡུལ་གྲོ་སར་གསུང་ངག་གནང་བའི་དུས་ནད་དྲག་པོ་ཞིག་གིས་བཏབ་པ་ལ་འཚོ་བྱེད་མཁས་པར་བྱས་པ་སུས་ཀྱང་མ་ཕན་ཞིང༌།མོ་རྩིས་སོགས་ཐམས་ཅད་ཀྱིས་འཆི་བར་ཐག་བཅད་པའི་ཚེ་རྗེ་ཉིད་ཀྱིས་གཟིགས་ཤིང་སྨན་ཐུན་གཅིག་གནང་བས་དེ་མ་ཐག་ནད་ལས་གྲོལ་བ་ལྟ་བུའོ།
།དེ་བཞིན་དུ་གཞན་དག་ལ་ཡང༌། སྨན་དང་སྨན་པ་ཉིད་དག་དང༌། །དེ་ཡི་ནད་གཡོག་བྱེད་པར་ཤོག །ཅེས་གསུངས་པ་ལྟར། བསོད་ནམས་ཆེན་པོ་ཐོབ་པས་ནད་གཡོག་ལེགས་པར་བྱེད་དགོས་པ་ཡིན་ཞེས་ཆེད་དུ་བཀའ་སྩལ་བར་མཛད།
དེ་མཐུན་སྙོམ་ཆུང་

ཆོས་དོན་དུ་གཉེར་བ་ཞུམ་ཞིང་ཉམ་དམའ་བ་དག་བྱུང་ན་སྐུ་མཚམས་འོག་ཏུ་ཡང་འཇལ་ཀ་ཐོགས་མེད་དུ་གནང་ཞིང༌། མཇལ་མ་ཐག་ནས་དགྱེས་ཚོར་ཆེན་པོ་དང་བཅས་ཏེ་ལུགས་གཉིས་ཀྱི་སྒོ་ནས་དེའི་སེམས་བསྲུང་བ་ལ་བརྩོན་པར་མཛད་པར་ཡིན་ནོ།
།རིག་འཛིན་སྔགས་ཀྱི་སྡོམ་པའི་ཉམས་ལེན་མཐར་ཕྱིན་པའི་རྟགས། ཕྱི་ནང་སྣོད་བཅུད་ཐམས་ཅད་ལྷ་དང་གཞལ་ཡས་ཁང་གི་རྣམ་པར་ཐོགས་མེད་དུ་འཆར་ཞིང༌། དེ་དག་ཀྱང་གསལ་སྟོང་དང༌།
བདེ་སྟོང་དང༌། རྣམ་ཀུན་མཆོག་ལྡན་གྱི་སྟོང་ཉིད་ཀྱི་ངང་དུ་ཉམས་སུ་མྱོང་ཞིང་རོལ་པར་མཛད་པ་ཡིན་ལ། སྐལ་ལྡན་གྱི་སློབ་མ་དག་ལའང་དང་པོར་ཏིང་ངེ་འཛིན་སྐྱེ་བའི་རྒྱུའི་གཙོ་བོ་ལུས་གནད་འདི་བཞིན་དུ་བྱ་ཞིང་བསྒོམ།
དེ་ལྟར་བྱས་པས་སེམས་ལ་རྟོག་པ་འདི་ལྟར་དུ་འཆར། དེ་ལ་བོགས་འདོན་ན་འདི་ལྟར་དུ་བྱ། གེགས་ཀྱི་རྣམ་པ་འདི་ལྟ་བུ་བྱུང་ན་གེགས་སེལ་གྱི་དམིགས་པ་འདི་ལྟ་བུ་ཉམས་སུ་ལེན་གསུང་བ་ལ་སོགས་པ་འཁྲུལ་མེད་ཀྱི་གདམས་པ་ཟབ་མོའི་སྒོ་ནས་ཕྱོགས་གཞན་དུ་མི་འཁྱམས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཁོ་ན་ལ་སྦྱོར་བ་མཛད་པ་ཡིན་ནོ།
།གཞན་ཡང་གང་ཟག་འགའ་ཞིག་ལ་དམ་པ་འདིའི་ཆོས་ཀྱི་གྲྭར་སླེབ་པ་དང༌།
ཞལ་མཐོང་བ་དང༌། གསུང་ཐོས་པ་ཙམ་གྱིས་ཏིང་ངེ་འཛིན་ཁྱད་པར་ཅན་ངང་གིས་སྐྱེས་པ་དང༌། དབང་གི་དུས་སུ་ཡེ་ཤེས་ཐོག་བབས་སུ་བབས་ཏེ་ལུས་འཕར་གཡོ་དང་ངག་སཾ་སྐྲྀ་ཏའི་སྐད་དུ་སྨྲ་བ་དང༌།
སེམས་ལ་སྤྲོས་བྲལ་གྱི་ཡེ་ཤེས་སུ་འཆར་བ་སོགས་ཕལ་ཆེར་ལ་འབྱུང་བར་སྣང་ཞིང༌། ཐུན་མོང་གིས་ལས་བཞི་སྒྲུབ་ཚུལ་གྱི་

གདམས་པ་གནང་བ་རྣམས་ཀྱང་ཇི་སྐད་གསུང་བ་བཞིན་འགྲུབ་པ་ཤ་སྟག་བྱུང་བར་སྣང༌། མདོར་ན་སྐུ་མཐོང་བ། གསུང་ཐོས་པ། མཚན་དྲན་པ་ཙམ་གྱིས་ཀྱང་སྲིད་ཞིའི་འཇིགས་པ་མཐའ་དག་ལས་སྐྱོབ་ནུས་པའི་དབང་ཕྱུག་ཆེན་པོར་བཞུགས་པ་ཡིན་ནོ།
།ཟུང་གིས་ལྷག་པའི་བཤེས་གཉེན་ཕྱོགས་ཀྱི་གྲངས། བཀའ་དྲིན་ཕུལ་བྱུང་རྗེ་བཙུན་བླ་མ་བཞི། །གསུང་ངག་ཆུ་བོ་འདུས་པའི་དམ་པ་གསུམ། །འགྲན་ཟླ་ཀུན་བྲལ་འདྲེན་མཆོག་དབང་པོ་གཉིས།
།གཞན་ཡང་སྦས་པའི་རྣལ་འབྱོར་འགའ་དག་ལས། །ཟབ་ཅིང་རྒྱ་ཆེའི་ཆོས་ཚུལ་ཀུན་ནོད་ཅིང༌། །ཁྱད་པར་ས་སྐྱའི་རྗེ་བཙུན་ཡབ་སྲས་ལས། །འོངས་པའི་སྙན་བརྒྱུད་བདུད་རྩིས་ཁྱོད་ཐུགས་གཏམས།
།དེ་ལྟར་ཐོས་བསམ་རྒྱ་མཚོའི་ཕ་རོལ་སོན། །དབེན་ས་ཡིད་བཞིན་སྨན་ལྗོངས་ཉམས་དགའ་བར། །གསང་ཆེན་རྟོགས་པའི་ནོར་བུ་ཅི་ཡང་ཐོབ། །བྱང་ཕྱོགས་གྲུབ་རིག་འཛིན་པའི་དེད་དཔོན་གྱུར། །བདག་ཆེན་རྡོ་རྗེ་འཆང་པོའི་རྣམ་ཐར་ཡིད་འཕྲོག་ཨུཏྤལའི་དོ་ཤལ་ཞེས་བྱ་བ་ལས།
དབེན་པའི་རི་ཁྲོད་ལ་བཞུགས་ནས་ཟབ་མོའི་ཉམས་ལེན་གཙོ་བོར་མཛད་པའི་སྐབས་ཏེ་དྲུག་པའོ།། །།ཡིད་བཞིན་ཆུ་མཚོར་ངང་མོ་རྩེན་པ་བཞིན།
།ཚངས་པའི་བུ་མོ་ད་དུང་བློ་མཚོར་རོལ། །ཐུན་མོང་མིན་པའི་རྟོགས་བརྗོད་འདི་སྨྲ་ཡི། གནས་གསུམ་ཌཱ་ཀིས་གནང་བའི་སྐབས་ཕྱེ་ཞིག །དམ་པའི་སྒྱུ་འཕྲུལ་རོལ་མོ་ལྷ་ཡི་རྔ། །སྐལ་བཟང་གཙུག་ཕུད་ཅན་ལ་སིམ་པ་སྟེར།
།སྐྱེ་ངན་ལོག་རྟོག་ཁ་དའི་མདུན་ས་རུ། །ནམ་ཡང་སྨྲ་བར་མི་བྱ་ས་མ་ཡ། །ཞེས་གནང་བ་ནོས་ཤིང་གསང་

བར་གདམས་ནས་ད་ནི་ཐུན་མོང་མ་ཡིན་པ་གསང་བ་ལས་ཀྱང་ཆེས་གསང་བའི་རྣམ་ཐར་གྱི་ཆ་ཤས་འགའ་ཞིག་གླེང་བར་བྱ་སྟེ། བསྟན་པའི་མངའ་བདག་ས་ཆེན་ཀུན་སྙིང་ཞབས། །ཞིང་འདིར་ངུར་སྨྲིག་འཛིན་པའི་ཚུལ་བཟུང་ནས།
།གྲུབ་པ་མཆོག་གི་རྣམ་འཕྲུལ་གྲངས་མེད་བསྟན། །ངོ་མཚར་བསམ་མི་ཁྱབ་ལ་ཕྱག་འཚལ་ལོ། །དེ་ཡང་རྗེ་བཙུན་དམ་པ་འདི་ནི་དཔལ་བརྩེ་བ་ཆེན་པོ་ས་སྐྱ་པ་ཀུན་དགའ་སྙིང་པོ་དེ་ཉིད་གསང་ཆེན་ཟབ་མོའི་བསྟན་པ་སྤེལ་བ་ལ་ཆེད་དུ་དགོངས་ནས།
སླར་ཡང་རང་གི་རིགས་སུ་རྣམ་པར་འཕྲུལ་པའི་གར་གྱིས་རོལ་པར་གནང་སྟེ། རྗེ་མུས་ཆེན་གྱི་དྲུང་དུ་གསུང་ཆོས་གསན་པ་ལ་ཕེབས་པའི་ཚེའང་གོང་དུ་སྨོས་པ་ལྟར།
རྗེ་ས་ཆེན་གྱིས་རྣམ་ཐར་གནང་ནས་ཁྱེད་རང་གི་ཆོས་རྣམས་འདི་ན་ཡོད་པ་ཡིན་གསུང་པ་དང༌། སློབ་མ་གཞན་སུ་ལ་ཡང་མ་གནང་བའི་གསུང་ངག་རིན་པོ་ཆེ་སློབ་བཤད་ཡོངས་སུ་རྫོགས་པ་རྗེ་འདི་ཁོ་ན་ལ་གནང་ཞིང༌།
སྒྲུབ་པ་ལུང་སྦྱིན་གྱི་དུས་སུའང་ཆོས་བདག་པོ་ལ་འཕྲོད་པ་ཡིན་ནོ་གསུང་པ་དང༌། མགོན་པོའི་རྟེན་བསེའི་གའུའི་ནང་ན་ཡོད་པའི་སྒྲུབ་ཐབས་ལས་སྦྱོར་གྱི་ཡི་གེ་དེང་སང་ག་ན་ཡོད་དཀར་ཆགས་སོགས་གཞན་གང་དུའང་མི་གསལ་བ་ལ།
རྗེ་ཉིད་ཀྱི་གསུང་ལས། ས་ཆེན་ཟེར་བའི་བགྲེས་པོ་དེས་གཏེར་དུ་སྦས་པ་ཡིན་པ་འདུག་གསུངས་པ་དང༌། སྒོ་རུམ་དཔེ་ཁང་སོགས་ཀྱི་རྗེ་ས་ཆེན་གྱི་ཕྱག་བྲིས་གང་ཡིན་ངོ་ཐོགས་མེད་དུ་མཁྱེན་པ་ལ་རྗེ་བཙུན་རྡོ་རིང་པ་ཆེན་པོས་འདི་ལྟར་མཁྱེན་པའི་རྒྱུ་མཚན་གང་ལགས་ཞུས་པས།
དེའི་རྒྱུ་མཚན་ཤིན་ཏུ་ཆེ་བ་ཞིག་ཡོད་དེ་ཙམ་གྱིས་ཆོག །གཞན་ལ་དེ་འདྲའི་སྒྲོས་ཡེ་མ་གཏོང་

གསུང་བ་སོགས་རྒྱུ་མཚན་དུ་མ་ལ་བརྟེན་ནས་ཐེ་ཚོམ་མེད་པར་ངེས་སོ། །ཞེས་ཁོ་བོའི་བླ་མས་ཡང་དང་ཡང་དུ་གསུང་བ་ཐོས་སོ། །དུས་ལན་གཅིག་གི་ཚེ་ཁའུའི་ཆུ་ཚན་ནང་དུ་ཐུགས་དམ་ལ་མཉམ་པར་བཞག་པའི་དུས་སུ་རྡོ་རྗེ་ལུས་ཀྱི་དཀྱིལ་འཁོར་ལྷ་བརྒྱ་ལྔ་བཅུ་རྩ་བདུན་ལག་མཐིལ་གྱི་རི་མོ་ལྟར་མངོན་སུམ་དུ་གཟིགས་ཤིང༌།
དེ་ཡང་གསང་གནས་ཀྱི་ལྷ་ཚོགས་ཅུང་ཟད་མི་གསལ་ཞིང༌། སྙིང་གའི་ཐུགས་རྡོ་རྗེའི་ལྷ་ཚོགས་ཆེད་དུ་གསལ་ཞིང་འོད་ཟེར་མཐའ་ཡས་པ་འཕྲོ་བ་ཞིག་འདུག་པས་ངེད་རང་ལ་འཕྲིན་ལས་ཀྱི་བརྒྱུད་འཛིན་ཧ་ཅང་མི་མང་ཞིང་གང་ཡོད་ངེས་དོན་ལ་བློ་ཁ་ཕྱོགས་པ་ཞིག་འོང་བ་འདུག་ཅེས་རྗེ་བཙུན་རྡོ་རིང་པ་ཆེན་པོ་ལ་དངོས་སུ་གསུང་བ་གནང་ངོ༌།
།འདི་ལྟ་བུ་ནི་རྣལ་འབྱོར་གྱི་དབང་ཕྱུག་གི་ཐུན་མོང་མ་ཡིན་པའི་མན་ངག་ལས། ནང་མ་མཐོང་བར་ཕྱི་མི་མཐོང༌། །ཞེས་གསུངས་པའི་དོན། ལུས་རྩའི་དཀྱིལ་འཁོར་ལྷག་པའི་ལྷར་མཐོང་བ།
ཟག་མེད་ས་དང་པོའི་བདེན་པ་མངོན་དུ་མཛད་པའི་ལྟས་ཐུན་མོང་མ་ཡིན་པར་སྣང་བས་ཤིན་ཏུ་ངོ་མཚར་བའི་རྣམ་ཐར་དུ་འདུག་གོ །སྐྱེས་ལྷས་སུ་འཇིགས་བྱེད་དྲུག་ཅུ་པའི་ཕྱག་ལེན་གྱི་འགྲིག་གནང་དུས།
རྗེ་བཙུན་རྡོ་རིང་པས་གཙོ་མཛད་ལས་དག་པའི་སློབ་མ་ཁ་ཅིག་གིས་ཞལ་རས་ཀྱི་མདངས་མཐིང་ནག་ཏུ་འགྱུར་བ་གཟིགས་ཤིང༌། ལུམ་པ་ཆོས་མཛད་པས་རྗེའི་དབུ་ལ་མཐིང་གི་མདོག་ལྟ་བུའི་རྭ་སྔོ་ཟང་ངེ་འདུག་པ་མཐོང་ཞེས་གླེང༌།
དེ་བཞིན་དུ་འཕན་ཡུལ་མཁར་རྩེར་འཇིགས་བྱེད་ཀྱི་དྲུག་ཅུ་པ་མཛད་དུས་གཏོར་མ་ལ་མེ་འབར་བ་ཀུན་གྱིས་མཐུན་གྲུབ་ཏུ་མཐོང༌། རྒྱལ་མཁར་རྩེར་

ཕེབས་པའི་དུས་ཤིག་གི་ཚེ་འཇམ་དབྱངས་དཀོན་མཆོག་བཟང་པོ་རྩེ་ཆེན་གྱི་བླ་བྲང་ཤར་ན་སྐུ་མཚམས་ལ་བཞུགས་པ་ལ་རྗེ་འདི་ཉིད་ཀྱིས་མཇལ་དུ་ཕེབས་པས་རྗེ་ཉིད་ལྟག་སྒོར་ཕེབས་པ་ན་འཇམ་དབྱངས་ཆོས་རྗེ་རྐེད་སྒོར་བསུ་བ་ལ་བྱོན།
དེའི་ཚེ་རྗེ་འདི་ཉིད་ཀྱིས་ཞབས་ས་ལ་མ་རེག་པར་ཕེབས་པ་འཇམ་དབྱངས་ཆོས་རྗེ་པས་གཟིགས་ཏེ་ས་སྐྱ་པས་གྲུབ་རྟགས་བསྟན་བྱུང་གསུང་བ་གནང༌། རྗེ་ཉིད་ལ་སྐུ་གསུང་ཐུགས་ཀྱི་ཉམས་ཀྱི་རྣམ་འགྱུར་བསམ་གྱིས་མི་ཁྱབ་པ་བྱུང་བ་དེ་དུས་ཀྱི་ཕྱགས་ཕྱི་བ་རྣམས་ཀྱིས་མངོན་སུམ་དུ་མཐོང་བ་བྱུང་བ་འདུག
།སྐབས་ཤིག་གི་ཚེ་བཞི་ཐོག་བླང་བྲང་དམར་པོའི་བླ་མ་མཁས་བཙུན་ཆེན་པོའི་ཐུགས་དམ་འཆམས་སྐུའི་དྲུང་དུ་མགོན་པོ་ལྷ་བརྒྱད་ཀྱི་རྟག་གཏོར་ལ་བརྟེན་པའི་བསྙེན་པ་མཛད་པའི་ཚེ་མགོན་པོ་མངོན་སུམ་དུ་ཞལ་གཟིགས་པའི་ཕྱག་དཔུང་གཡོན་གྱི་སྟེང་དུ་མེ་འབར་བ་དང༌།
གཡས་པའི་གྲི་གུག་གི་ཕྱོགས་བཞིའི་རྭ་མེད་པར་རྭ་དབུས་མ་ལ་མེ་འབར་བ་ཞིག་གཟིགས་སྣང་ལ་བྱུང་བས་རིན་ཆེན་སྒང་པ་ལ་བརྟེན་པའི་གདུང་བརྒྱུད་ངེད་རང་སྐུ་མཆེད་ཀ་ཡིན་པ་འདྲ་གསུང་བའང་བུ་སློབ་གྲྭ་པ་ཀུན་ལ་གསུང་རྒྱུན་ཐོར་བུར་བྱོན།
དེ་ཕྱིན་ཆད་དུས་དང་རྣམ་པ་ཐམས་ཅད་འབྲལ་མེད་དུ་ཞལ་གཟིགས་པར་འདུག །དེ་དུས་ཀྱི་མགོན་པོ་ཆེ་བའི་ཞལ་གཟིགས་ངོ་བོ་བཀོད་པའི་སྐུ་དངོས་དང་ཁྱད་པར་མེད་པའི་བྲིས་སྐུ་ཁྱད་པར་ཅན་དེ་དེང་སང་རྒྱལ་མཁར་རྩེ་ན་བཞུགས་པར་སྣང་ངོ༌།
།དེ་བཞིན་དུ་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་འདིའང་སྔ་མོ་ནས་སྐབས་སྐབས་སུ་ཞལ་སྟོན་པ་ཞིག་འདུག་གསུང་བ་ཕྱགས་ཕྱི་བ་ངོས་མ་འགའ་ལ་ཕེབས་པ་དང༌།
ཁྱད་པར་ཨ་

གྲོའི་དགོན་པ་དོན་གྲུབ་གླིང་དུ་བཞུགས་པའི་ཚེ་མངོན་སུམ་ཞལ་བསྟན་ནས་འཁོར་གྱི་ཚུལ་བཟུང་བའི་དམ་ཉམས་ཤིག་འདུག་འདི་ངས་སྒྲོལ་བ་ཡིན་གསུང༌། ང་ལའང་བསྐང་གསོ་ཞིག་རྩོམས་གསུང་པ་ལ་བརྟེན་ནས་ལྷ་མོའི་བསྐང་གསོ་ཁྱད་པར་ཅན་འདི་ཐུགས་རྩོམ་ཀྱང་གནང་བ་ཡིན་ནོ།
།མཐུ་སྟོབས་ཀྱི་དབང་ཕྱུག་དཔལ་མགོན་ཞབས་བཞི་པའི་སྐུ་དངོས་ཀྱང་ཞལ་གཟིགས་ནས་མགོན་པོ་འདི་དར་ནག་པོའི་ཕོད་ཀ་བཞེས་པ་ཞིག་ཡོད་ཅེས་ཡང་ཡང་གསུང་བ་དང༌།
ལན་ཅིག་སྐྱེད་ལྷས་མགོན་ཁང་དུ་མགོན་པོ་འདི་བྲམ་ཟེ་དཀར་པོའི་རྣམ་པ་དར་དཀར་པོའི་གོས་ཅན་ཕྱག་གཡས་པ་ན་རྩེ་གསུམ་དང་སྙིང་འཛིན་པ། གཡོན་ན་ཐོད་ཁྲག་འཛིན་པ་ཡུམ་བཞི་དང་བཅས་པ་མངོན་སུམ་དུ་ཞལ་གཟིགས་ཏེ།
དེའི་ཕྱིན་ནས་མགོན་ཁང་དེར་ཕེབས་རེས་ཀྱི་དེ་འདྲའི་རྣམ་པ་ཅན་དུ་བྱས་ནས་བསུ་བ་ལ་འབྱོན་པ་ཡིན་པ་འདུག །གཞན་ཡང་རྒྱུན་པར་གཏོར་བསྔོ་མཛད་དུས་ཆོས་སྐྱོང་འཁོར་བཅས་རྣམས་ནམ་མཁར་ཁྲ་ཆབ་བེ་བཞུགས་པ་ལ་འབུལ་བའི་གཟིགས་སྣང་ཡོང་བ་ཡིན་ཅེས་ཐོས།
དམ་ཅན་པུ་ཏྲ་འཁོར་བཅས་ནི་རྒྱུན་པར་དྲུང་དུ་གནས་ནས་བྲན་ལྟར་ལས་ཀུན་བསྒྲུབ་པ་ཡིན་འདུག་པས་ལན་ཅིག་རྗེ་བཙུན་རྡོ་རིང་པ་ཆེན་པོ་ལ་རྗེའི་ཞལ་ནས་མདང་པུ་ཏྲ་འདིས་མི་ཞིག་གི་མགོ་དར་གྱིས་གྲིལ་བ་ཁུར་ནས་འུར་སྒྲ་དང་བཅས་ཏེ་སྒོ་རུམ་ལ་སོང་གསུང་བ་བྱུང་འདུག
།སྐྱེད་ལྷས་སུ་སྡེ་དཔོན་འགའ་ཞིག་གིས་གཏོར་གསོས་འོངས་དུས་སྒྲུབ་ཁང་སུམ་ཅུ་རྩ་གསུམ་གྱི་སྟེང་དུ་སྔགས་པ་ནག་པོ་ཐོད་འཕྲེང་འཛིན་པ་ཞིག་གིས་མ་ཎི་བསྐུལ་བའི་འཆམས་སྟངས་བྱས་པ་ན་ཁའུའི་ལུང་པ་

ཐམས་ཅད་འདར་ལིང་ལིང་འོང་གི་འདུག་གསུང་བ་དང༌། སྐྱེས་ལྷས་རྒྱལ་པོ་འདི་མགོན་པོའི་འཁོར་གྱི་རུ་འདྲེན་ཞིག་ཡིན་པ་འདྲ། ལྷ་འདྲེ་གཞན་འདི་ཚོ་སྐྱེད་ལྷས་མགོན་ཁང་གི་ནང་དུ་ཡེ་ཡོང་མི་ནུས་པར་འདུག་ནའང་ཐལ་མར་ཡོང་གིན་འདུག
།སྐྱེད་ལྷས་ཀྱི་ཤིང་ཕུང་རེའི་རྩ་བ་ནའང་མགོན་པོའི་འཁོར་དུ་གཏོགས་པའི་ལྷ་འདྲེ་གདུག་པ་ཅན་སྟོབས་ཆེན་རེ་རེ་གནས་པ་ཡིན་གསུང་བ་སོགས་འོད་གསལ་གྱི་ངང་ནས་ཐམས་ཅད་ཐོགས་མེད་དུ་གཟིགས་པ་ཡིན་པ་འདུག
།བསྟན་སྲུང་རྣམས་ཀྱིས་ཇི་ལྟར་བསྒོ་བའི་བཀའ་རྣམས་ཀྱང་ཐོགས་མེད་དུ་སྒྲུབ་པར་གནང་སྟེ། ལན་ཅིག་སྐྱེད་ལྷས་མགོན་ཁང་དུ་མགོན་པོ་འཁོར་བཅས་ལས་ལ་བསྐུལ་བའི་ཐུགས་དམ་ཞག་བདུན་གྱི་བར་དུ་གནང་བས་ཡུམ་ཆེན་སྲིང་མོ་བཞི་པོ་ཁྲག་གི་རལ་པ་ཤིན་ཏུ་རིང་བ་དང་བཅས་མགོན་ཁང་དུ་ཕེབས་ལས་གྲུབ་ཡོད་པས་གཏང་རག་དགོས་ཟེར་ཡུས་པའི་ཚུལ་དུ་རལ་པ་སྤྲུགས་པས་ཁྲག་འཐོར་བ་རྗེ་རང་གི་སྐུ་ལུས་ལ་ཐོར་ཐོར་ཡོང་བ་དང༌།
དེ་ནས་མཚད་ཕྱིན་པ་ན་བསྒྲལ་བའི་བྱད་མ་མགོ་ལ་གསེར་གྱི་དབུ་རྒྱན་གྱོན་པ་བྱད་མདངས་མེད་ཅིང་ཅུང་ཟད་སེར་བ་ངོ་གནོང་བའི་རྣམ་པས་འདུག་པ་གཟིགས་ཤིང་ལས་མཐར་ཕྱིན་པ་གྲུབ་པ་དང༌།
ཡང་དུས་ཕྱིས་གལ་ཆེ་བ་ཞིག་གི་དུས་མགོན་པོ་འཁོར་བཅས་ལས་ལ་བསྐུལ་བ་ན་ལས་དེ་མཐར་ཕྱིན་པ་གྲུབ་པའི་ཚེ་གཟིགས་སྣང་ལ་ལུང་པ་ཤིན་ཏུ་ཡངས་པ་ཞིག་གི་དཀྱིལ་ན་ཚུར་མགོན་པོ་ཉིད་མི་དཔོན་ཆེན་པོ་ཚུལ་དུ་བྱས་རྟ་ནག་པོ་ཞིག་ལ་ཆིབས།
ཕྱག་གཡས་པས་མདུང་སྐོར་མཛད་ཅིང་མདུན་མ་ལེན་ན་འདི་བཞིན་ལེན་པ་ཡིན་གསུངས་ནས་ཞལ་པོ་འདོན་པའི་རྣམ་པ་མཛད་ཅིང་འབྱོན་པ་གཟིགས།
སྐྱེད་ལྷས་སུ་སྐུ་

མཚམས་དམ་པ་བཞུགས་པའི་སྐབས་ཤིག་ཏུ་འབྱུང་པོ་ཆེན་པོ་ཞིག་དགེ་བཤེས་ཀྱི་ཆས་སུ་བྱས་ཏེ་སྣམ་སྦྱར་བེར་ཐུལ་སོགས་བརྩེགས་མ་མང་རབ་གྱོན། ལག་ཏུ་གཏོར་མ་ཁྱེར། འཁོར་སྟོབས་ཆེ་བ་དང་བཅས་ཁའུའི་གཞུང་ལམ་ལ་ཞུགས་ཕྱག་འཚལ་སྒང་དུ་སླེབས་པ་ན་འཕགས་པ་བྲག་ཁུང་གི་གཏོར་ཁང་ལྡེབས་ལ་དཔལ་མགོན་ཆེན་པོའི་སྐུ་བྲམ་གཟུགས་རྗེ་རང་གི་ཕྱག་ནས་མ་ཞིག་བཀྲམ་ཡོད་པ་ལས་འོད་ཟེར་སྔོ་ནག་ཕྱོགས་མཚམས་ཀུན་ཏུ་འཕྲོ་བ་དང་དུས་མཉམ་དུ་མི་རྐང་གི་གླིང་བུའི་སྒྲ་སྐད་ཤིན་ཏུ་ཆེ་བ་དྲག་པ་ཞིག་བུས་བྱུང་བས་སྐད་ཅིག་དེ་ཉིད་ལ་བར་སྣང་ལ་སྤྲིན་ནག་པོ་འཁྲིགས་འབྱུང་པོ་ཡོད་པའི་ས་དེར་ཐོག་སེར་ཤིན་ཏུ་དྲག་པོ་དང་བཅས་བབས་སོང་བས་འབྱུང་པོ་འཁོར་བཅས་གར་སོང་ཆ་མེད་དུ་སོང་བ་བྱུང༌།
དེ་དུས་ཀྱི་བྲིས་སྐུ་དེ་ཡང་རྒྱལ་མཁར་རྩེ་བ་ལ་གནང་ནས་ཡོད་དོ། །ལན་ཅིག་ནོར་བུ་ཁྱུང་རྩེར་ཕེབས་པའི་ཚེ་ཆོས་རྗེ་རྐྱང་འདུར་བ་དཔོན་སློབ་དང༌།
གཟིམས་ཁང་སྟེ་འོག་ཏུ་མཛད་ནས་བཞུགས། རྗེ་དཔོན་སློབ་རྣམས་ཀྱིས་ཚོམས་ཆེན་འོག་ཏུ་ཆོས་སྐྱོང་རྣམས་ལས་ལ་བསྐུལ་བའི་རོལ་མོ་དྲག་དུ་བརྡུང་བ་མཛད་པ་ན་སྟེང་དུ་ཆོས་རྗེ་རྐྱང་འདུར་བའི་དགོངས་པ་ལ་མཚན་ཉིད་པ་རྒན་པོའི་སྐྱོན་གྱིས་བསླད་པས་རྔ་བརྡུང་བ་འདི་ལ་རང་འབྱུང་ས་ཆེན་པོ་མེད་དམ་སྙམ་བྱུང༌།
དེ་ནས་ཅུང་ཟད་སོང་བའི་དུས་ཆོས་རྗེ་རྐྱང་འདུར་བའི་གཟིགས་སྣང་ལ་སྤྲུལ་པའི་མི་ནག་ཁྱི་ནག་བྱ་ནག་སོགས་ཕོ་ཉ་མང་པོས་འབྱུང་པོ་ཆེན་པོ་སྣམ་སྦྱར་ཏ་ཧུན་གསེར་མ་ཐང་ཐེབས་གྱོན་པ་དང་བཅས་པའི་སྐེ་ནས་ཞགས་པས་བཟུང༌།
ལག་པ་བསྡམས་པ་ཞིག་སྐར་ཁུང་གི་མཐོངས་ཀ་ནས་ཚོམས་ཆེན་འོག་མའི་འབྲུབ་

ཁུང་ནང་དུ་ཐོགས་མེད་དུ་ཁྲིད་སོང་བ་གཟིགས། ཞག་གཅིག་སོང་རྗེས་ཕྱིར་ཤོར་སོང༌། དགོངས་ཐུན་གྱི་ཐུགས་དམ་གྱི་ཚེ་སླར་ཡང་གོང་བཞིན་ཁྲིད་ནས་མཐུ་དང་སྟོབས་མེད་པར་དམ་ལ་ཐོགས་པ་གཟིགས་ཏེ་མི་ཕྱེད་པའི་དད་པ་ཐོབ།
དེ་ཕྱིན་ཆད་རྔ་བརྡུང་ལ་ཡིད་གང་ཡོད་ཆེས་པ་བྱུང་བ་གདའ། ཡང་སྐབས་ཤིག་གི་ཚེ་རྗེ་འདི་ཉིད་རྒྱལ་རྩེ་ནས་གདན་ས་ཕྱོགས་ལ་ཕེབས་པའི་དུས་ཁོང་པའི་རྣལ་ལམ་དུ་སྒོ་རུམ་གདོང་གི་ཐད་ན་ཡར་རྟ་པ་ཞིག་གི་སྣ་ལ་ཨ་ཙ་ར་དུང་ལོང་ཅན་ཞིག་གིས་བྱས་བྱུང་བ་རྨི་བས།
སང་ཕྱགས་ཕྱི་བ་རྣམས་ལ་མདང་རྨི་ལམ་འདི་ལྟར་བྱུང་དེ་རིང་མགྲོན་པོ་སུ་འདྲ་ཞིག་འོང་ངམ་གསུངས་པའི་དེ་མ་ཐག་རྗེ་འདི་ཉིད་བདེ་བ་ཅན་དུ་ཕེབས་བྱུང་ཞེས་ཐོས་པ་དང༌།
གཟིམས་དཔོན་ནམ་ཤེ་གྲོགས་མཆེད་ཀྱིས་ཕྱག་དཔེ་མགོན་པོད་ཆེན་མོ་རྒྱལ་རྩེ་ནས་བླངས་ཏེ་ས་སྐྱར་འོངས་པའི་ལམ་ཞོ་ངའི་མདར་ཆོམ་རྐུན་པ་འགའ་ཞིག་གིས་བཅོམས་ཏེ་སྡེ་པས་ཕུལ་བའི་གསོལ་ཇ་དང་བཅས་པ་ཁོང་རྣམས་ཀྱིས་ཁྱེར་ནས་ཡུལ་དུ་ཕྱིན་པ་ན་ཡུལ་དེར་མི་འདོད་པའི་ལྟས་སྣ་ཚོགས་བྱུང་ཞིང་ཁྱད་པར་དཔེ་གང་དུ་བཞག་སར་མེ་འབར་བས་ཁོང་རྣམས་ཀྱིས་ཉར་ཅག་མ་ནུས་པར་རས་རྫོང་པའི་ལག་ཏུ་བྱུང༌།
དེ་ཡང་ཆོ་འཕྲུལ་སྣ་ཚོགས་བྱུང་སྟེ་རྣམ་རྟོག་གི་ངང་དུ་ཡོད་པ་ལས་རེ་ཞིག་ནས་སྨན་གྲོང་དྲུང་རྡོར་བ་དེར་བྱོན་པའི་དུས་དེ་བཞིན་གྱི་གསུང་གླེང་བྱུང་བས་རྗེའི་ཕྱག་དཔེ་ཡིན་པར་ངེས་ཏེ།
རྫོང་པ་དངོས་ཀྱིས་འབུལ་མ་ནུས་པར་དྲུང་རྡོར་བ་བརྒྱུད་ནས་ཕུལ། དེ་ཕྱིན་མགོན་པོད་འདི་ཉིད་དེང་སང་བར་གྱི་བུ་ཕྱི་དང་བཅས་པ་རྣམས་ལ་མགོན་པོད་མེ་འབར་མར་གྲགས་པ་འདི་བྱུང༌།
དཔལ་འཁོར་བདེ་ཆེན་དུ་གསུང་ངག་བཟབས་བཤད་གནང་བ་ཞིག་གི་

དུས་ཐོ་རངས་ཁ་ཅིག་དཔལ་མགོན་བྲམ་ཟེའི་གཟུགས་ཀྱིས་མི་འདི་ཁ་བརྡར་དྲགས་འདུག་པས་ན་རུ་འོང་བར་འདུག་གསུང་བའི་སྣང་བ་བྱུང་བས། དེ་ནུབ་ནས་ཞག་འགའ་ཡར་གྱི་བར་ཁྲག་འཁྲུགས་ལ་བརྟེན་པའི་སྐུ་ཁམས་མི་བདེ་བ་བྱུང་བས་མགོན་པོའི་ཆོས་ལ་གཅེས་སྤྲས་བྱེད་པའི་འཁུ་ལྡོག་ཏུ་དགོངས་ནས་དེ་ལ་དམིགས་པའི་མཆོད་གཏོར་ཕུལ་བས་སྐུ་ཁམས་ལེགས་པར་དངས་པ་དང༌།
ཡང་སྐབས་ཤིག་གི་ཚེ་གནས་གསར་བའི་གཞིས་རིན་ཆེན་སྒང་དུ་ཕེབས་དུས་ཁོང་རྣམས་ཀྱིས་རྩིས་མགོན་གྱི་ལྷ་མོ་ལ་བསྐང་མདོས་ཕུལ་བའི་ཚེ།
རྗེ་ཉིད་ཀྱིས་ཁྱོད་ཀྱི་ལྷ་མོ་ལ་བསྐང་མདོས་ཡང་ཡང་དགོས་པ་འདི་འདྲ་སྐོག་པ་ལ་གསུངས་པས་ལྷ་མོ་དེ་ཅུང་ཟད་མ་མཉེས་པར་དེ་ནུབ་ཐོ་རངས་རྗེ་ཐུགས་དམ་ལ་བཞུགས་པའི་མདུན་དུ་ཤིན་ཏུ་འཇིགས་པའི་ཆ་ལུགས་སུ་བསྟན་ནས་བྱོན་པ་ན་བར་ཆད་བྱ་བར་ནི་མ་ནུས།
རྣལ་འབྱོར་པ་ལྟ་བ་ལ་བློ་སྦྱངས་འདུག་གསུང༌། ཞལ་ཅུང་ཟད་འཛུམ་པ་དང་བཅས་ནས་དེ་ཉིད་དུ་མི་སྣང་བར་གྱུར།
གཞན་ཡང་འོད་གསལ་གྱི་གཟིགས་སྣང་ལ་ཐོག་བཅས་ཀྱི་དངོས་པོས་སྒྲིབ་མི་ནུས་པར་ཇི་ལྟ་བ་ཐམས་ཅད་གཟིགས་པར་སྣང་སྟེ། ལན་ཅིག་ས་སྐྱ་བླ་བྲང་ཤར་ན་གསུང་ཆོས་གནང་བའི་དུས་རྒྱ་འདྲེ་དཔོན་གཡོག་རྣམས་ས་སྐྱའི་ཉེ་འཁོར་ན་སྒར་རྒྱབ།
སྐབས་སུ་དཔོན་པོ་དེའི་ཐོག་ཏུ་གདུགས་ཉི་འོག་ཏུ་སླེབས་པ་ཙམ་བྱས། ས་སྐྱ་ལ་སྐོར་བ་ཕྱིན་ཅི་ལོག་ཐངས་རེ་བྱས་དུས་རྒྱ་འདྲེ་མི་གསད་སོགས་ཡོང་བ་ཞིག་འདུག་པ་ལ།
རྗེ་ཉིད་ཀྱིས་ཐུགས་དམ་ལྟ་བའི་སྒོ་ནས་མེ་དམིགས་མང་དུ་གནང་བས་ཞག་འགའ་ནས་གསུང་ཆོས་པ་རྣམས་ཕྱིར་འགྲོ་བ་དང་མཉམ་དུ་མི་སོག་པོའི་རྣམ་པ་ཅན་འཇིགས་སུ་

རུང་བ་ལུས་པོ་ཀུན་ལ་མེས་ཚིག་པའི་རི་མོ་ཡོད་པ་ཞིག་རྗེའི་དྲུང་དུ་ཐོགས་མེད་དུ་བྱུང་ནས་ཞབས་དབང་ཞིག་གནང་དགོས་ཞུ་བ་ལ། ཁྱོད་སུ་ཡིན་གསུངས་པས། བདག་རྒྱ་འདྲེའི་དཔོན་འོག་མ་དྲག་ཤོས་ཡིན། ཁ་སང་ནས་ཁྱེད་ཀྱིས་དམིགས་པ་མཛད་པ་དེས་ངེད་ཐམས་ཅད་ཚིག
།ད་ལན་དཔོན་པོ་ན་དྲགས་སྐུ་མདུན་དུ་ཡོང་མ་ཐུབ། ད་ངེད་རྣམས་འགྲོ་བས་ཐུགས་དམ་ཀློད་དགོས་ཟེར་འདི་ལ་ཞབས་དབང་མི་དགའ་འམ་དགོངས་ཙ་ན་ཁོས་ཞབས་འོག་ཏུ་མགོ་བཅུག་ནས་ཁྱེད་ཀྱི་སློབ་མ་བརྒྱུད་འཛིན་དང་བཅས་པ་ལ་གནོད་པ་མི་བྱེད་པའི་དམ་བཅའ་འབུལ།
ཁྱེད་ནམ་སངས་རྒྱས་པའི་དུས་ང་འཁོར་གྱི་ཐོག་མར་སྐྱེ་བར་ཤོག་ཟེར་ནས་འཇའ་ཡལ་བ་ལྟར་སོང་བ་དང༌།
ཡང་རྗེ་ཉིད་ཀྱི་སློབ་མ་ཀུན་མཁྱེན་གོ་བོ་རབ་འབྱམས་པས་ས་སྐྱ་ནས་སྔོན་མོ་རྫོང་ལ་ཆོས་བར་ལ་ཐེགས་ཁར། འདོད་ཆོས་འགའི་གསོལ་བ་འདེབས་པར་མཛད་པའི་ཚེ་རྗེ་ཉིད་ཀྱི་གསུང་ནས་ད་ལོ་ཆོས་རྗེ་པ་སྐུ་ཚེ་ལ་བར་ཆད་ཅིག་ཡོང་བ་འདུག་ཅིང་དིང་སང་ས་སྐྱ་པའི་བསྟན་པ་ལ་ཁྱེད་ཤིན་ཏུ་གཅེས་པར་འདུག་པས་ད་ལན་འདི་གར་བཞུགས་ཐུགས་དམ་ཚེ་སྒྲུབ་ངེས་པ་ཅན་ཞིག་ཅིས་ཀྱང་མཛད་པ་དྲག
།དེ་བར་དཔོན་སློབ་་དུ་བཞུགས་པའི་ཞབས་ཏོག་ངེད་རང་གིས་བྱེད།
དེ་རྗེས་ཆོས་ཀྱང་གང་དགོས་འབུལ་གསུང་བ་གནང་དུས། ད་ལོ་ངེད་རང་ལའང་རྣམ་རྟོག་ཆེ་རབ་ཞིག་ཡོད་ནའང་གྲ་པ་ཅོགས་ཤི་འདི་རྣམས་ཀྱིས་དབང་མེད་བྱས་གསུངས་ནས་ཕེབས།
སྔོན་མོ་རྫོང་དུ་ཕེབས་རྗེས་ཞིང་གཞན་དུ་གཤེགས་ཚུལ་བསྟན་པ་དང༌། ལན་ཅིག་སྐྱེད་ལྷས་ཀྱི་གཟིམས་ཁང་ཤར་འཁྲིས་ཀྱི་ཕྱིར་གསུང་ཆོས་གནང་བའི་དུས་ཆོས་ཉན་པ་རྣམས་ཚོགས་གྲུབ་

རྗེས་དེ་རིང་ཆོས་ནང་དུ་འཆད་གསུང༌། དཔོན་སློབ་རྣམས་གློ་བུར་དུ་ནང་དུ་ཕེབས་པས་དེ་འཕྲལ་རྦ་བ་ཆེན་པོ་ཞིག་ཆོས་གྲྭར་བབས་པ་བྱུང༌། ཡང་ས་སྐྱ་ནས་དགེ་བཤེས་ཐུགས་དམ་པ་བཟང་པོར་བྱས་པ་སྐབས་སྐབས་སུ་ཁམས་འདུས་པས་གར་འགྲོ་ཆ་མེད་པ་ཞིག་ཡོད་པ་དེས་སྐྱེས་ལྷས་སུ་མཚམས་བྱས་པའི་དུས་ཡང་དོན་ནས་བཙལ་བས་ཡེ་མ་རྙེད་པར་ཁུ་བོ་ཞིག་ཡོད་པ་དེས་རྗེ་ཉིད་ཀྱི་དྲུང་དུ་རྒྱུ་མཚན་ཕུལ་བས་ཁྱོད་རང་སེམས་ཕྲལ་མ་བྱེད།
ཁོང་ལ་འདི་བརྒལ་བ་ན་གྲོགས་མཆེད་ཅིག་གི་ས་ན་འཕྲད་འདུག་གསུང་པ་ལྟར་དེར་ཕྱིན་པས་དེ་ཁོ་ན་ལྟར་འདུག་པ་དང༌། གཞན་ཡང་སློབ་མ་སྦྱིན་བདག་མང་པོས་བརྟག་པ་སོགས་ཞུས་པའི་ཚེ་འདི་ལྟར་འབྱུང་ཞེས་ལུང་བསྟན་པ་རྣམས་ཇི་ལྟ་བ་བཞིན་ཐོག་ཏུ་བབས་པ་ཤ་སྟག་འབྱུང་བ་ཡིན་ཅེས་ཐོས་སོ།
།གླེགས་བམ་འཛིན་པ་གོས་དཀར་དུ་ཀཱུ་ལས། །རྣམ་རོལ་བརྩེ་ཆེན་སྙིང་པོའི་ཞབས་ཅན་དེས། །རིགས་ཀྱི་ཐིག་ལེའི་དགའ་ཚལ་བསྟི་གནས་སུ།
།གུར་གུམ་བླ་གོས་གསར་པའི་འདབ་འཕྲེང་བཟུང༌། །ཉི་མའི་གཉེན་གྱིས་ནཻ་རཉྫ་ནའི་འགྲམ། །རྩེ་གཅིག་བསམ་གཏན་མངོན་མཛད་ཇི་ལྟ་བར། །རྡོ་སོལ་རླབས་འཕྲེང་གཡོ་བའི་རྫིང་བུའི་ངོགས།
།རང་ལུས་རྒྱལ་བའི་དཀྱིལ་འཁོར་མངོན་དུ་གྱུར། །དེ་ལྟར་གྲུབ་དབང་པད་དཀར་མིག་ཅན་དེས། །ཏིང་འཛིན་གོམ་པ་གཅིག་གི་སྒྱུ་འཕྲུལ་གྱི། །ཟུང་འཇུག་རྡོ་རྗེའི་ས་ཆེན་ཡུད་ཀྱིས་ཐོབ།
།སྟོབས་ལྡན་ལས་ཀྱི་དྲི་བཞོན་རྒྱུ་བ་ཆད། །ཚེ་གཅིག་ལུས་ལ་ཁ་བའི་རི་གསེབ་ཏུ། །ཁྱོད་ཀྱི་རྡོ་རྗེའི་ནོར་འཛིན་རྩེར་འཛེགས་པས། །བྱང་ཕྱོགས་འདི་ནི་འོག་མིན་ཆེན་པོ་ཞེས། །སྔོན་

མེད་གཏམ་འདི་ངེས་པའི་དོན་དུ་བསྒྲགས། །མ་རུངས་གཤེད་མ་བསྟན་སྲུང་རྒྱ་མཚོའི་གཙོ། །མ་ཧཱ་ཀཱ་ལས་ཞལ་དམར་དངོས་སུ་བསྟན། །མ་མོ་ཀུན་གྱི་གཙོ་མོ་འདོད་ཁམས་མས། །མ་ལྟར་བརྩེ་བས་ཅི་གསུང་ལས་ཀུན་བསྒྲུབས།
།མཐུ་ཆེན་གཉན་གྱི་མགོན་པོ་གདོང་བཞི་པ། །ཡུམ་ཆེན་ཕོ་ཉར་བཅས་པས་དུས་ཀུན་ཏུ། །དངོས་དང་རྣམ་འཕྲུལ་དུ་མས་ཞལ་བསྟན་ནས། །རྡོ་རྗེའི་བཀའ་ལུང་རྣ་བའི་རྒྱན་དུ་བླངས། །དམ་ཅན་པུ་ཏྲ་མིང་སྲིང་འཁོར་ཚོགས་བཅས།
།རྣམ་རོལ་དུ་མས་ཉིན་མཚན་ཐམས་ཅད་དུ། །ཧེ་རུ་ཀཿདཔལ་ཁྱོད་ཀྱི་བཀའ་ཡི་བྲན། །མ་བསྒོས་པར་ཡང་ཐོགས་མེད་བསྒྲུབ་པར་གྱུར། །དངོས་ཀུན་བསྒྲིབ་མེད་གཟིགས་པའི་ཡེ་ཤེས་སྤྱན།
།མཁའ་ལ་ཤིང་བལ་ལྟར་གཡོའི་རྫུ་འཕྲུལ་ཞབས། །གདུལ་དཀའ་མ་ལུས་འདུལ་བའི་མཐུ་སྟོབས་གཏེར། །གསུམ་བརྟེན་བསྒྲུབ་པའི་དབང་པོ་བསྟན་པའི་དཔལ། །ཁྱོད་དང་རྣལ་འབྱོར་དབང་ཕྱུག་གཉིས། །མཁས་དང་གྲུབ་པར་མཚུངས་མོད་ཀྱིས།
།བི་རཱུ་རལ་པའི་ཁུར་གྱིས་བརྗིད། །ཁྱོད་ནི་ངུར་སྨྲིག་གོས་ཀྱིས་སོ། །ཡོངས་འདུའི་ཚལ་ན་ཡིད་བཞིན་བུ། །ས་ལ་གཉིས་འཐུང་མཁའ་ལ་སྤྲིན། །པད་མཚོར་དང་མོ་ཁྱོད་ཀྱི་ཞབས།
།མཁས་གྲུབ་ཡོངས་ཀྱི་གཙུག་ན་རྒྱུ། །ཨེ་མ་ཧོ་དམ་པའི་རྣམ་ཐར་མ་ཡིན་སུམ་རྩེན་གཞོན་ནུ་རྒྱུ་བའི་ལམ། །ཁྱོད་ཀྱི་མཐུ་སྟོབས་རོལ་རྩེ་དམ་ཡིན་ཨྱོན་མཁན་པོའི་སྒྱུ་འཕྲུལ་གར། །སྙན་གྲགས་རྣ་བའི་བཅུད་ལེན་མ་ཡིན་སྲིད་གསུམ་ཁྱབ་པའི་ཟླ་ཤེལ་འོད།
།འདི་ལྟར་བདག་གི་བརྗོད་པ་མ་ཡིན་དགེ་དབང་དཔའ་བོས་སྨྲས་ཏེ་སོང༌། བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤ་ལའི་དོ་ཤལ་ཞེས་

བྱ་བ་ལས་གསང་བ་ལས་ཀྱང་ཆེས་གསང་བ་ཐུན་མོང་མ་ཡིན་པའི་རྣམ་ཐར་གྱི་སྐབས་ཏེ་བདུན་པའོ།། །།ཤར་ཕྱོགས་རྒྱལ་པོས་གཙུག་གི་ནོར་བུས་མཆོད། །གསང་ཆེན་ཟབ་མོས་སྐལ་ལྡན་རྗེས་སུ་གཟུང༌། །དམ་ཚིག་རྫས་ཀྱི་སྒྲུབ་པ་མཐའ་རུ་ཕྱིན།
།རྡོར་འཛིན་ཀུན་གྱི་གཙུག་རྒྱན་ལ་ཕྱག་འཚལ། །དེ་ནས་དགུང་ལོ་སོ་དྲུག་བ་ཞེས་པ་བསྒྱུར་བྱེད་ཅེས་བྱ་བ་ས་མོ་ཕག་གི་ལོ་ལ་རྒྱལ་མཁར་རྩེ་ནས་བདག་ཆེན་བཀྲ་ཤིས་རབ་བརྟན་དཔལ་བཟང་པོ་ཡབ་སྲས་རྣམས་ཀྱིས་སླར་ཡང་ནན་ཏན་ཆེན་པོས་སྤྱན་དྲངས་ཏེ།
ཆོས་གྲྭ་ཆེན་པོར་དཔལ་འཁོར་བདེ་ཆེན་གྱི་གཙུག་ལག་ཁང་དུ་མཁན་ཆེན་བདེ་བའི་འབྱུང་གནས་པས་གཙོ་མཛད། སློབ་དཔོན་རྣམ་པ་ཆེ་བགྲེས་དོན་གཉེར་གྲ་པ་རགས་བསྡུས་བརྒྱ་དང་ལྔ་བཅུ་ཙམ་ལ་ཕག་གི་ལོ་གཞུག་ནས་བརྩམས་ཏེ་ཟླ་བ་བདུན་གྱི་བར་གསུང་ངག་རིན་པོ་ཆེས་ཐོག་དྲངས་པའི་འདོད་ཆོས་ཟབ་ཅིང་རྒྱ་ཆེ་བ་དུ་མ་ཡོངས་སུ་རྫོགས་པར་གནང་ཞིང༌།
ཀུན་ལྡན་ཞེས་བྱ་བ་ལྕགས་ཕོ་བྱི་བའི་ལོའི་ནང་དུ་གྲོལ་བར་མཛད། དེ་དུས་རྒྱལ་རྩེའི་ཞལ་ངོ་ལྕམ་སྲིང་གཉིས་ལའང་ཟུར་དུ་གསུང་ངག་རིན་པོ་ཆེ་རྫོགས་པར་གནང༌། དེ་རྗེས་ས་སྐྱ་ལ་སྐོར་ཅིག་ཕེབས་སླར་ཡང་འཕར་བ་ཞེས་བྱ་བ་ལྕགས་མོ་གླང་གི་ལོ་ལ་སྡེ་པ་དེ་ཉིད་ཀྱིས་སྤྱན་དྲངས་ཏེ་བླ་བྲང་དཀར་པོར་ཕྱགས་ཕེབས།
དེའི་ཚེ་ཐུན་མོང་མ་ཡིན་པའི་མན་ངག་ལས་བྱུང་བའི་ལོ་ཟླ་གཟའ་སྐར་སོགས་འཛོམ་པའི་དུས་ལ་བླ་བྲང་མགོན་ཁང་བཞེང་པའི་སྟ་གོན་གནང༌།
དེ་ཡང་སྟོད་ལ་བླ་མ་བརྒྱུད་པ་དང་བཅས་པའི་མགོན་པོ་ལྕམ་དྲལ་བཀའ་སྡོད་འཁོར་བཅས་སྐུ་འབུར་དོད་དུ་གྲུབ་པ། གྲི་སྙིང་འཁོར་ལོ་དམ་

ཚིག་རྡོ་རྗེ་དང་བཅས་པའི་ཐུན་མོང་དང་ཐུན་མོང་མ་ཡིན་པའི་གཟུངས་བཞུགས་རབ་གནས་ཀྱིས་བརྒྱན་ཅིང་མངའ་གསོལ་བ། ཞལ་རས་ལ་རྡུལ་སོགས་མི་ཆགས་པའི་མགོན་པོ་དངོས་དང་ཁྱད་པར་མ་མཆིས་པ་ཞིག་བཞེང་བར་མཛད།
དེ་རྗེས་དཔལ་འཁོར་བདེ་ཆེན་གྱི་སློབ་དཔོན་རྣམ་པ་ཆེ་བགྲེས་གྲ་པ་དང་བཅས་པའི་སྐལ་ལྡན་བརྒྱ་ལྷག་ཙམ་ལ་གསུང་ངག་རིན་པོ་ཆེ་བཀའ་དྲིན་སྩལ་ཏེ། མདོར་ན་ཕྱོགས་དེར་དཔལ་ལྡན་ས་སྐྱ་པའི་བསྟན་པའི་རྒྱུན་དབྱར་གྱི་ཆུ་མཚོ་ལྟར་ཆེས་ཆེར་རྒྱས་པར་མཛད།
སླར་ཡང་སྐྱེད་ལྷས་སུ་ཕེབས་ཏེ་སྐུ་མཚམས་ལ་བཞུགས་པའི་དུས་དགེ་བྱེད་ཅེས་བྱ་བ་ཆུ་ཕོ་སྟག་གི་ལོ་ཟླ་བ་དང་པོའི་ནང་དུ་ས་སྐྱ་ཤཱཀ་བཟང་དུ་མཚུངས་མེད་དཔལ་ལྡན་རྡོ་རྗེ་སྐུ་ཁམས་བསྙེལ་བ་ལ་བརྟེན།
རྗེ་ཉིད་སྤྱན་འདྲེན་ཞུས་པས་དེ་མ་ཐག་ཏུ་སྐུ་མཚམས་བཀྲོལ་ནས་ཤཱཀ་བཟང་དུ་ཕེབས། སྐུ་རིམ་གསོལ་སྨན་སོགས་ཀྱི་འཕྲོད་བསྟེན་དང༌།
ཐུགས་དམ་གྱི་གསལ་འདེབས་མཛད། ཆོས་རྗེ་པ་ཟླ་བ་དེའི་ཚེས་བཅུ་བདུན་གྱི་ཉིན་དག་པའི་ཞིང་དུ་གཤེགས། དེ་རྗེས་ཐུགས་དགོངས་རྫོགས་ཐབས་སོགས་རྗེ་ཉིད་ཀྱིས་བཀའ་ལུང་གིས་ཁྱབ་པར་མཛད། ལོ་དེའི་འཕྲོ་ལས་ས་སྐྱ་བླ་བྲང་ཤར་དུ་ཕེབས་ནས་ཁམས་གཙང་གི་གྲ་པ་ཆོས་དོན་དུ་གཉེར་བ་མང་དུ་འདུས་པ་རྣམས་ལ་གསུང་ངག་རིན་པོ་ཆེས་ཐོག་དྲངས་གསུང་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གནང་སྟེ་རྒྱུད་ཡོངས་སུ་ཚིམ་པར་མཛད།
སླར་ཡང་སྐྱེད་ལྷས་སུ་ཕེབས་ནས་དམ་ཚིག་དང་ལྡན་པའི་སྐྱེ་བོ་རྣམས་ལ་ཐུགས་རྩེ་བས་ཉེ་བར་དགོངས་ཏེ། མཛེས་བྱེད་ཅེས་བྱ་བ་ཆུ་མོ་ཡོས་ཀྱི་ལོ་ལ་དམ་ཚིག་གི་རྫས་ཁྱད་པར་ཅན་བདུད་རྩི་རིལ་བུའི་

སྒྲུབ་པ་གནང་བས་གྲུམ་པའི་ལུང་ནང་ཐམས་ཅད་དྲི་བཟང་གིས་ཁྱབ་པ་དང༌། མཁའ་འགྲོས་དམ་ཚིག་གི་རྫས་ལ་མེ་ཏོག་གི་ཆར་འབེབས་པ་སོགས་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང༌། ཁྱད་པར་དུ་གོང་བུའི་གྲུབ་པ་ཚུགས་པ་ནས་བཟུང་རིལ་བུའི་སྒྲུབ་པ་མཐར་མ་ཕྱིན་གྱི་བར་ལ་ཐོག་མཐའ་བར་གསུམ་དུ་སྒྲ་ཤིན་ཏུ་གསལ་བས་རིལ་བུ་ཁར་སོང་བའི་སེམས་ཅན་ཐམས་ཅད་སྐྱེ་བ་བཅུ་གཉིས་ཚུན་ལ་ངེས་པར་འཚང་རྒྱ་བ་ཡོད་དོ་ཟེར་བའི་མཁའ་འགྲོའི་ལུང་བསྟན་ཁྱད་པར་ཅན་ཐོབ་པ་སོགས་གེགས་མེད་དུ་མཐར་ཕྱིན།
དེ་ནས་ཁྲོ་བོ་ཞེས་བྱ་བ་ཤིང་ཕོ་འབྲུག་གི་ལོ་ནས་ཕུར་བུ་ཞེས་བྱ་བ་ས་ཕོ་སྤྲེའུའི་བར་ལོ་ལྔའི་རིང་ལ་ཁམས་གཙང་གི་གྲ་པ་སོ་སོའི་བློ་རིགས་དང་བསྟུན་ཏེ།
ལོ་རེའི་ནང་དུ་གསུང་ངག་རིན་པོ་ཆེ་ཚར་གཉིས་གཉིས་ཙམ་གྱིས་གཙོ་བྱས་གང་ལ་གང་འདོད་ཀྱི་ཆོས་ཀྱི་འཁོར་ལོ་རྒྱུན་མི་འཆད་པ་བསྐོར་བ་མཛད། ཞི་བ་ཞེས་བྱ་བ་ས་མོ་བྱའི་ལོ་དགུན་ས་བཟང་དགོན་པར་ཕེབས་ཏེ།
རྗེ་བཙུན་རྡོ་རིང་པ་ཆེན་པོས་གཙོ་མཛད་ཁམས་གཙང་གི་གྲ་པ་སྐལ་པ་མཆོག་ཏུ་གྱུར་པ་ཐོག་མར་བརྒྱ་ཕྲག་ལྷག་པ་ཙམ་ལ་གསུང་ངག་རིན་པོ་ཆེ་སློབ་བཤད་ཀྱི་མན་ངག་ཡོངས་སུ་རྫོགས་པ་ཟླ་བ་བཅོ་བརྒྱད་ཀྱི་བར་དུ་གནང༌།
ཐུན་མོང་ཞེས་བྱ་བ་ལྕགས་ཕོ་ཁྱིའི་ལོ་ལ་ཡང་བཞི་ཐོག་ཏུ་ཕེབས་ནས་གསུང་ངག་ཚར་གཅིག་གནང་བར་མཛད་དོ། །ཇི་ལྟར་རྡོ་རྗེ་བཙུན་མོའི་ཆུ་སྐྱེས་སུ།
།ཧེ་རུ་ཀཿདཔལ་འཁོར་ལོའི་དབང་ཕྱུག་གིས། །མཆོག་གི་དཔའ་བོ་རྣལ་འབྱོར་མ་ཚོགས་ལ། །གསང་ཆེན་རྡོ་རྗེའི་ཆོས་འཁོར་བསྐོར་བ་ལྟར། །མཁས་མང་ངང་མོ་འདུས་པའི་ཆུ་

གཏེར་དབུས། །ཟབ་ཡངས་མགྲིན་པའི་རྫ་རྔ་བརྡུང་མཁས་པའི། །གྲུབ་མཆོག་ངང་མོའི་དེད་དཔོན་ས་སྐྱ་པ། །རྗེ་བཙུན་མཁའ་འགྲོའི་དབང་པོ་མ་ཏིའི་མཚན། །མཚན་ལྡན་དམ་པའི་ངོ་མཚར་གཏམ་ཐོས་ཚེ། །ཚེ་འདིར་སྔོན་ཆད་ཁྱོད་ཞལ་མཐོང་བའི་ལས།
།ལས་དཀར་སྐལ་བས་དབེན་པའི་སྐྱེ་བོ་བདག །བདག་ཉིད་ཆེན་པོ་ཁྱོད་ཀྱི་འཛུམ་དཀར་ཞལ། །ནམ་ཞིག་མཐོང་བའི་དགའ་སྟོན་ཐོབ་སྙམ་ནས། །ཡིད་ལ་བྱ་བས་སྐབས་གཞན་འཕྲོགས་གྱུར་ཏེ།
།སྙིང་གི་པདྨར་ཁྱོད་ཀྱི་བསམ་གཏན་བགྱིད། །དེ་ལྟ་མོད་ཀྱི་ཁྱོད་སྲས་ཐུ་བོའི་མཆོག །ཀུན་སྤངས་ཆོས་རྗེའི་ཞབས་རྡུལ་གཙུག་གིས་བསྟེན། །དེ་ལས་འོངས་པའི་ཁྱོད་གསུང་བདུད་རྩིའི་རྒྱུན།
།སྙིང་དབུས་བུམ་བཟང་གང་བའི་དཔལ་ཡོན་གྱིས། །ད་ལྟ་གངས་ཅན་འདི་ན་རིག་སྔགས་འཆང༌། །མཁས་པར་རློམ་པ་བྱེད་པའི་ངོ་མཚར་ལ། །ནམ་ཡང་སྙིང་གི་ཆུ་གཏེར་མི་གཡོ་བའི། །དམ་པའི་བཀའ་དྲིན་བསམ་ཞིང་དྲན་པར་གྱུར།
།གཏུམ་དྲག་རྐང་འཐུང་ཆེན་པོའི་སྙེ་མ་ལས། །དད་ཅན་བྷུ་ཏི་ཧ་རིའི་རྫས་སྦྱོར་གྱིས། །དམ་རྫས་པད་མཚོ་རྙོག་པའི་འཁྲུལ་འཁོར་ནི། །འཇའ་བཞིན་སྤྱོད་པས་བསླུ་བ་རིང་དུ་དོར། །རྣམ་མང་དམ་ཚིག་རྫས་ཀྱི་ཨ་མྲྀ་ཏ།
།རྣམ་དག་ཆོ་གའི་སྒོ་ནས་ལེགས་བསྒྲུབ་པ། །རྣམ་དཀར་དགེ་བའི་མཚན་མ་ཆེར་གསལ་བའི། །རྣམ་གྲོལ་གོ་འཕང་སྟེར་བ་མཁའ་འགྲོས་བསྒྲགས། །བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤ་ལའི་དོ་ཤལ་ཞེས་བྱ་བ་ལས་ཡུལ་གཙང་ཕྱོགས་སུ་གསང་ཆེན་ཟབ་མོའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་དམ་རྫས་ཀྱི་རིལ་བུ་བསྒྲུབ་པའི་སྐབས་ཏེ་བརྒྱད་པའོ།།
།།བོད་ཡུལ་དབུས་

འགྱུར་ཚལ་དུ་ཐུགས་རྗེས་བྱོན། །རོང་སྟོན་ཆོས་རྗེའི་བསྟན་པའི་སྲོག་ཤིང་བཟུང༌། །ཟབ་ཅིང་རྒྱ་ཆེའི་ཆོས་འཁོར་བསམ་ཡས་བསྐོར། །ཐུབ་བསྟན་རྒྱས་མཛད་ཁྱེད་ལ་ཕྱག་འཚལ་ལོ། །དེ་ཡང་རྣལ་འབྱོར་གྱི་དབང་ཕྱུག་ཆེན་པོ་པདྨའི་ངང་ཚུལ་ཉིད་རྒྱལ་བའི་བསྟན་པ་འཛིན་པ་ལ་བསམས་བཞིན་དུ་ཤར་རྒྱལ་མོ་དངུལ་ཆུའི་སྨན་ལྗོངས་སུ་སྐུའི་སྐྱེ་བ་བཞེས་པ་རོང་སྟོན་ཐམས་ཅད་མཁྱེན་པ་ཆེན་པོ་ཤཱཀྱ་རྒྱལ་མཚན་དཔལ་བཟང་པོ་ཉིད་ཀྱིས་བཏབ་པའི་ཆོས་གྲྭ་ཆེན་པོ་དཔལ་ལྡན་ནཱ་ལེནྡའི་གཙུག་ལག་ཁང་ཞེས་གྲགས་པ་དེར་དམ་པ་དེ་ཉིད་ནས་བཟུང་ནས་གདན་སའི་མ་པ་བདུན་ཙམ་སོང་བའི་མཚམས་སུ་གཞན་ཕྱོགས་ཀྱི་བསྟན་འཛིན་གྱི་གཟུགས་སུ་རློམ་ཀྱང་མ་རུངས་བའི་ཕྲག་དོག་གིས་སེམས་རྒྱུད་མུན་པ་ལྟར་གྱུར་པའི་གང་ཟག་ཁ་ཅིག་གིས་གྲུབ་མཐའི་ཀུན་སློང་ངན་པ་ཞེ་ལ་བཞག་ནས་ལམ་འབྲས་རྒྱབ་ཏུ་བོར་བའི་ངན་སྔགས་ཀྱི་འཁྲུལ་འཁོར་མང་པོའི་སྦྱོར་བས།
ཆོས་གྲྭ་དེར་བཞུགས་པའི་བླ་མ་སློབ་དཔོན་མི་སྣ་དྲག་གཏོགས་མདོར་ན་ཁང་ཁྱིམ་རགས་པ་ཚུན་མ་རུངས་པར་བྱས་ཏེ་ཉམ་ཐག་པའི་ཚེ། དེར་གནས་ཀུན་གྱིས་མགྲིན་གཅིག་ཏུ་བགྲོས་ནས།
ད་ནི་བདག་ཅག་རྣམས་ཀྱི་སྐྱབས་གནས་སུ་རྗེ་བཙུན་དམ་པ་འདི་ཁོ་ན་འོས་སོ་སྙམ་ནས་རིམ་པར་ནན་ཏན་ཆེན་པོས་གསོལ་བ་བཏབ་པ་ལ་བསྟེན་ནས་སྤྱི་སྒོས་ཀྱི་བསྟན་པ་ལ་ཐུགས་བརྩེ་བས་ཉེ་བར་དགོངས་ཏེ།
གོང་དུ་སྨོས་པའི་ལྕགས་ཕོ་ཁྱིའི་ལོ་མཇུག་ཏུ། ནཱ་ལེནྡ་ནས་གདན་འདྲེན་མི་སྣ་རྐང་བཙུགས་སླེབས། འགལ་བྱེད་ཅེས་བྱ་བ་ལྕགས་མོ་ཕག་གི་ལོ་ལ། དཔལ་

ལྡན་ས་སྐྱ་ནས་གདན་བཏེག་ཡར་འབྲོག་བརྒྱུད་ནས་ཕེབས་པའི་ལམ་བར་རྣམས་སུ། རྗེ་བཙུན་རྡོ་རིང་པ་ཆེན་པོས་བླ་མའི་རྣམ་པ་མཛད། རྗེ་འདི་ཉིད་ཀྱིས་དམན་པའི་ཚུལ་བཟུང་ནས་གསང་ཐབས་སུ་ནཱ་ལེནྡའི་གཟིམས་ཁང་དུ་ཕེབས།
དེར་གནས་ཀྱི་གྲ་པ་ཀུན་དགའ་མགུ་ཡི་རངས་པས་རང་རང་གི་གྲ་ཁང་རྣམས་ཀྱི་སྟེང་ནས་དར་འཕྱར་རོལ་མོ་དཀྲོལ་བ་སོགས་བྱ་དགའི་རྣམ་པ་དཔག་མེད་བྱས། དེ་ནས་གཙུག་ལག་ཁང་སོགས་ཀུན་ལ་སྦྱང་བ་བགེགས་སྐྲོད་སྔོན་དུ་འགྲོ་བས།
ལོ་དེའི་ཟླ་བ་གསུམ་པའི་ནང་དུ་ཚོགས་པ་སྟོང་ལྷག་ཙམ་ལ་གསུང་ངག་རིན་པོ་ཆེ་སྨིན་གྲོལ་གྱི་བཀའ་དྲིན་སྩལ་ཏེ། ཟླ་བ་དྲུག་པའི་ནང་དུ་གྲོལ་བར་མཛད་དེ་དུས་ཉིན་གཅིག་གི་ཚེ་གསུང་ཆོས་པ་རྣམས་ཚོགས་རྗེས།
རྗེ་ཉིད་ཀྱི་ཞལ་ཏ་ལ་ཁྱེད་རྣམས་ཀྱི་ཁྲོད་ན་དམ་ཚིག་དང་མི་ལྡན་པའི་མི་གཉིས་འདུག་པས་ད་ལྟ་ལོང་གསུང་པའི་ཚེ། རེ་ཞིག་ཐམས་ཅད་མིག་ཕར་རིག་ཚུར་རིག་ཏུ་གྱུར།
ཡང་ནན་ཏན་དུ་གསུངས་པ་ན་དེའི་ཁྲོད་ན་གཞན་ཕྱོགས་པའི་གྲ་པ་གཉིས་ལངས་ནས་བྲོས་སོང་བ་བྱུང་འདུག །དེ་རྗེས་ཁོང་རྣམས་ཀྱིས་རྗེ་ཉིད་ལ་ཆོས་གྲ་དེའི་གདན་ས་གནང་དགོས་པའི་རྒྱུ་མཚན་ཕུལ་བས།
རྗེ་ཉིད་ཀྱི་གསུང་ལས། ངེད་ཀྱི་བསྟན་པ་དང་སེམས་ཅན་གྱི་དོན་ལ་བསམས་ནས་འདིར་ཡོང་བ་མ་གཏོགས། རྟ་ལས་བབས་ནས་བོང་བུ་ལ་ཞོན་པའི་དཔེ། ངེད་ས་སྐྱའི་ཁྲི་ཐོག་ན་ཡོད་པ་ལ་ཁྱེད་རྣམས་ཀྱི་གདན་སའི་གླེང་གཞི་བྱེད་པ་སྐབས་སུ་མི་བབ།
དེ་བས་ཞ་ལུ་སྐུ་ཞང་ཆོས་རྗེ་མཁྱེན་རབ་པ་འདི། ཆོས་རྗེ་རྡོ་རྗེ་འཆང་ཆེན་པོ་ཡབ་སྲས་ཀྱི་ཞལ་སློབ་གཞན་དང་མི་འདྲ་བ་ཞིག་འདུག་པས་འདི་འོས་པ་འདུག་གསུངས་པས།
ཁམས་པའི་མི་སྣ་རྣམས་ན་རེ། དེ་འདྲ་

ག་ན་ཡོད་ངེད་རྣམས་ཀྱིས་སྔར་ཚོར་མ་མྱོང༌། ཞབས་དྲུང་རང་ནས་མི་གནང་ན། མི་ཉག་གྲགས་རྡོར་བ་གདན་འདྲེན་གཏང་བ་ཡིན་ཟེར་བ་ཞུས་པས། ཁོང་གི་ཁྱེད་རྣམས་ལ་ཕན་ཐོགས་པ་ནི་མི་ཡོང༌། གང་ལྟར་ཁྱེད་རང་རྣམས་ཀྱི་འདོད་དང་བསྟུན་ལ་ཕྱིན་ཆད་ངེད་ཀྱི་རྣ་བ་མ་གཙེར་གསུང་བ་གནང་དེར་ཁོང་རྣམས་ཀྱིས་མི་ཉག་གྲགས་རྡོར་བ་གདན་འདྲེན་སྐོར་ཡང་བཏང་བས།
དུས་ཆོས་ངེས་པ་ཅན་ལ་ཕེབས་པའི་ཞལ་ཤེས་བྱུང༌། དེ་མཐུན་གདན་འདྲེན་ལ་ཕྱིན་པས་སླེབ་གདོང་ལ་ཆོས་རྗེ་མི་ཉག་པ་གཤེགས་པ་དང་ཐུག་ནས་ལོག་དགོས་པ་བྱུང༌།
དེས་ཐམས་ཅད་ཀྱིས་མངོན་མཁྱེན་ཐོགས་མེད་དུ་མངའ་བར་ངེས་ཤེས་སྐྱེས་ནས། སླར་ཡང་བཀའ་གང་གནང་ལ་མངོན་པར་བསྟོད་པས་བཀའ་བཀོད་བཀའ་དྲིན་བསྐྱང་དགོས་ཞེས་ནན་ཞུས་པས།
ཞུ་དཀའ་སེ་བ་ཞིག་ལ་དགོངས་པ་ཁྲོལ་བ་བྱུང་ནས། ནཱ་ལེནྡ་པ་རང་གིས་མི་སྣ་དང་ལྷན་ཅིག་རྗེ་བཙུན་རྡོ་རིང་པ་ཆེན་པོ་རྐང་བཙུགས་སུ་མཁྱེན་རབ་ཆོས་རྗེ་སྤྱན་འདྲེན་པ་ལ་ཞྭ་ལུ་རི་ཕུག་ཏུ་ཕེབས།
དེ་ནས་རིམ་པར་བརྒྱུད་ནས་ནཱ་ལེནྡ་དར་ཕེབས་ཟླ་བ་བདུན་པའི་ཚེས་བཅུ་བཞི་ལ། བཅོམ་ལྡན་འདས་ཀྱི་ཉན་ཐོས་ཤཱ་རིའི་བུ་རྒྱ་བོད་ཀྱི་མཁས་གྲུབ་དུ་མའི་ཚུལ་བཟུང་བའི་མཐར།
དུས་འདིར་དགའ་ལྡན་གྱི་གནས་ནས་བྱང་ཕྱོགས་ཁ་བ་ཅན་དུ་རྡོ་རྗེ་ཐེག་པའི་བསྟན་པ་སྤེལ་བ་ལ་བསམ་བཞིན་དུ་སྐུའི་སྐྱེ་བ་བཞེས་པའི་མཁས་གྲུབ་ཆེན་པོ་རིན་པོ་ཆེ་མཁྱེན་རབ་མཆོག་གྲུབ་དཔལ་བཟང་པོའི་ཞལ་སྔ་ནས་ཉིད།
རོང་སྟོན་ཐམས་ཅད་མཁྱེན་པ་ཆེན་པོའི་ཆོས་ཀྱི་མངོན་པར་མཐོ་བའི་སེང་གེའི་ཁྲི་ལ་རྒྱལ་ཚབ་དམ་པར་དབང་བསྐུར་ཞིང༌། རྗེ་བཙུན་དམ་པ་འདིས་ཤིས་བརྗོད་མེ་

ཏོག་འཐོར་བ་སོགས་མཛད། ན་བཟའ་བེར་ཐུལ་ལུ་ཧང་ལེགས་པ་ཞིག་གིས་འགོ་བྱས་གནང་སྦྱིན་བསམ་གྱིས་མི་ཁྱབ་པ་དང་བཅས་བསྟན་པ་དང་སེམས་ཅན་ལ་ཕན་པའི་འཆད་ཉན་རྒྱུན་རིང་བ་གནང་དགོས་གསུང་བ་སོགས་ཀྱི་བཀའ་སྩལ་ཏེ།
དེ་རྗེས་རྗེ་ཉིད་མཁས་གྲུབ་གུང་རུ་ཤེས་བཟང་པ་ལ་སོགས་པ་དམ་པ་མང་པོས་ཞབས་ཀྱིས་བཅགས་ཤིང་བྱིན་གྱིས་བརླབས་པའི་གནས་རྒྱབ་རི་དཀར་པོ་ཞེས་བྱ་བའི་ངོས་དཔལ་ལྡན་རྩེར་སྐུ་མཚམས་ཟླ་བ་བདུན་ཙམ་མཛད།
དེའི་ཚེ་རྒྱལ་གྱི་ཕུ་ན་ཡོད་པའི་རྣལ་འབྱོར་པ་བཟང་པོར་བྱས་པ་ཞིག་གི་ཉམས་སྣང་ལ། དཔལ་ལྡན་རྩེའི་གཟིམས་ཁང་གི་མཐར་དུ་བ་སྔོ་ཁྱིལ་ལེ་བས་བསྐོར་བའི་གསེབ་ན་ཨ་ཙ་ར་དུང་ལོང་ཅན་ཅིག་སྐོར་བ་བྱེད་པའི་མཐོང་སྣང་བྱུང་འདུག་ཅིང༌།
རྗེ་ཉིད་ཀྱི་ཞལ་ནས་ཀྱང་གནས་འདི་ཕུན་སུམ་ཚོགས་པ་ཞིག་འདུག །ཆོས་སྐྱོང་སྲུང་མ་རྣམས་ཀྱང་སྐྱེད་ལྷས་སུ་འབྱོན་པ་བཞིན་འདིར་ཡང་ཕེབས་ཀྱི་འདུག་གསུང་བ་དེ།
རིམ་བཞིན་བརྒྱུད་དེ་སྨོན་མཁར་བ་རྣམས་ཀྱིས་གསན་ནས། དེ་མཐུན་གསོལ་བ་བཏབ་པས་གནས་དེར་མགོན་ཁང་གི་བཀོད་པ་དང༌། དེའི་དབུས་སུ་མགོན་པོའི་སྐུ་རྗེ་ཉིད་ཀྱི་ཕྱག་ནས་མ་བཞུགས་པ་གཏོར་ཚོགས་དང་བཅས་པ་ཞལ་བཀོད་གནང༌།
དེ་ལ་མཆོད་གཏོར་འབུལ་ཞིང་ཐུགས་དམ་བསྐུལ་བའི་སྔགས་འཆང་བཞི་སྡེ་ཙམ་གྱི་ཞབས་ཏོག་བདག་རྐྱེན་ཀྱང་སྨོན་མཁར་ནས་མཛད། དུས་དེར་རྗེ་ཉིད་ཀྱི་སྙན་གྲགས་ཀྱི་ཁམས་གཙང་དབུས་གསུམ་གྱི་གྲ་བ་སྦྱིན་བདག་བསམ་གྱིས་མི་ཁྱབ་པ་ཕྱོགས་མཐའ་དག་ནས་དབྱར་གྱི་ཆར་སྤྲིན་བཞིན་འདུས་ཤིང༌།
གང་ལ་གང་འོས་ཀྱི་ཆོས་ཀྱི་འཁོར་ལོ་ནམ་

མཁའི་མཐའ་ཀླས་པ་བསྐོར་བས། བསྟན་པ་སྤྱི་དང་ཁྱད་པར་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་ས་ཕྱོགས་དེར་ནམ་ལངས་ཤིང་ཉི་མ་ཤར་བ་ལྟར་ཆེས་ཆེར་གསལ་བར་མཛད་པ་ན་གོང་དུ་སྨོས་པའི་གཞན་ཕྱོགས་པ་དེ་དག་གི་ཁྲོད་ན་ཤིན་ཏུ་མི་སྲུན་ཞིང་ཕྲག་དོག་གི་མྱོས་པས་རང་དབང་མི་ཐུབ་པ་ཞིག་གིས་ངན་གཡོའི་སྦྱོར་བ་མངོན་ཚན་ཅན་འགའ་བྱས་ཤིང༌།
དེང་སང་ནཱ་ལེནྡ་ན་ཡང་ས་སྐྱའི་བཙུན་ཆུང་ཚེ་ཟད་ཅིག་སླེབ་ཡོད་པ་འདུག་ཟེར་བ་སོགས་རློམ་སེམས་ཀྱི་ཚིག་ངན་སྣ་ཚོགས་འབྲུག་ལྟར་སྒྲོག་པའི་ཚེ།
དེ་དག་ལ་ཐུགས་བརྩེ་བ་ཆེན་པོས་ཉེ་བར་དགོངས་ནས། རྗེ་ཉིད་ཀྱི་གནས་དེར་ཆེད་དུ་གཏད་པའི་ཐུགས་དམ་མཛད་ཅིང༌།
དེ་མཐུན་རྗེ་བཙུན་རྡོ་རིང་པ་ཆེན་པོ་ལའང་བཀའ་ལུང་ཕེབས་ནས། དྲོ་སའི་ཕུག་སེར་དུ་མགོན་པོའི་གཏོར་ཆེན་མཛད་པའི་ཚེ། ནུབ་ཅིག་གི་གནལ་ལམ་དུ་ཕུག་པའི་རྩ་བར་ངེད་འདི་ལྟ་བུའི་མི་དྲག་པ་རང་བཅུ་གཉིས་ཤི་ཟེར་བའི་ངུད་མོའི་སྒྲ་ཆེན་པོ་ལྷང་ལྷང་བ་བྱུང༌།
རྗེ་འདི་ཉིད་ཀྱི་ཐུགས་དམ་གྱི་ཉམས་ལ་མགོན་པོའི་ལས་མཁན་རྣམས་ཀྱི་གསེར་གྱི་མཆོད་རྟེན་ཆེན་པོ་འོད་འབར་བ་ཞིག་ཁྱེར་བྱུང་ནས་དུམ་བུར་གཏུབ་ཀྱི་འདུག་པས་ནང་ཐམས་ཅད་སོལ་བ་དང་ལྷམ་ཀྲད་ཀྱི་དུམ་བུས་རྒྱངས་འདུག་པ་ཞིག་བྱུང༌།
དེའི་ཚེ་དགུན་ཤིན་ཏུ་གྲང་བའི་དུས་ཡིན་ཡང་ནམ་ཕྱེད་ཟིན་ལ་ཁད་པ་ཙམ་གྱི་ཚོད་ལ། དཔལ་ས་སྐྱའི་བསྟན་སྲུང་དབང་པོ་རྣམས་ཀྱིས་ཆོ་འཕྲུལ་སྤྲིན་ནག་པོ་འཇིགས་སུ་རུང་བ་དཔག་ཏུ་མེད་པ་གློ་བུར་དུ་ནམ་མཁའ་ལ་འདུས།
སྐྱིད་འཕན་གཉིས་ཆར་དུ་ཚོར་བའི་འབྲུག་སྒྲ་ཤིན་ཏུ་དྲག་པོ་གློག་གི་འོད་དྲག་པོ་འཁྱུག་པ་དང་བཅས་པའི་དུས།
རྦོད་གཏོང་བྱེད་པའི་བྱད་

མ་དེའི་མགོ་ལ་གནམ་ལྕགས་ཀྱི་ཐོག་ཆེན་པོ་མི་བཟད་པ་ཕབ་སྟེ། ལས་ངན་གྱི་སྦྱོར་བ་བྱེད་པའི་ལུས་དང་ཕྲལ་ནས་སེམས་ཉིད་དག་པའི་ཞིང་དུ་སྐད་ཅིག་མ་དེ་ཉིད་ལ་སྤོ་བར་མཛད་དོ། །དེ་ནས་དེའི་འཁོར་དུ་གཏོགས་པའི་མི་དང་མི་མ་ཡིན་པ་ཐམས་ཅད་ནི་བསམ་པ་མ་འགྲུབ་པའི་མྱ་ངན་གྱིས་ནོན་ཅིང་འགྱོད་པ་དང་བཅས་པའི་ངུད་མོའི་སྒྲ་ཆེན་པོས་ས་ཕྱོགས་དེ་ཐམས་ཅད་ཁྱབ་པར་བྱས་སོ།
།དེ་ནས་ཡོངས་འཛིན་ཅེས་བྱ་བ་ཆུ་ཕོ་བྱི་བའི་ལོའི་ཟླ་བ་གསུམ་པ་ལ།
འཕགས་པ་སྤྱན་རས་གཟིགས་ཀྱི་རྣམ་འཕྲུལ་རྣལ་འབྱོར་བྱང་སེང་ཡབ་སྲས་རྣམས་ཀྱིས་བྱིན་གྱིས་བརླབས་པའི་གནས། དྲོ་ས་དགོན་པར་ཕེབས་ཏེ་དོན་གཉེར་གྱི་གྲྭ་པ་གལ་ཆེ་བ་ཐོར་བ་ཞིག་དང༌།
རྒྱལ་ཆེན་རྩེ་ནས་ཡུམ་སྲས་སོགས་བརྒྱ་ལྷག་ཙམ་ལ་གསུང་ངག་རིན་པོ་ཆེ་ཆ་ལག་དང་བཅས་པ་ཡོངས་སུ་རྫོགས་པ་གནང༌། གཞན་ཡང་ཟབ་པ་དང་རྒྱ་ཆེ་བའི་ཆོས་ཀྱི་རྣམ་གྲངས་མཐའ་ཡས་པའི་བཀའ་དྲིན་སྩལ།
དེར་བཞུགས་པའི་དཔོན་སློབ་རྣམས་ཀྱི་ཞབས་ཏོག་གི་མཐིལ་ལེན་སྨོན་མཁར་བ་དྲུང་ནས་ཆོས་མཛད་མས་བསྒྲུབས་ཤིང༌། རྒྱལ་ཆེན་རྩེ་ནས་སྡེ་པས་ཀྱང་ཟུར་སྐྱོར་གྱི་ཞབས་ཏོག་ཕུན་སུམ་ཚོགས་པ་བསྒྲུབས།
དེ་ལྟར་ཟླ་བ་བཅུ་དྲུག་གི་བར་ནཱ་ལེནྡ་པ་ཡོན་མཆོད། དབུས་ཕྱོགས་ཀྱི་ས་སྐྱ་པ་ལ་དད་ཞེན་ཡོད་པའི་འགྲོ་བ་མང་པོ་དང༌། ཁྱད་པར་ཁམས་ཕྱོགས་ནས་རྗེ་ཉིད་ཀྱི་ཞལ་ཏ་བ་ལ་འོངས་པའི་འགྲོ་བ་མཐའ་ཡས་པ་ཞིག་རང་རང་གི་སྐལ་པ་དང་འཚམ་པའི་བཀའ་དྲིན་སྩལ་བས་འཁོར་བ་མཐའ་ཅན་དུ་མཛད་དོ།
།སྐབས་དེར་བབས་པའི་ཚིགས་བཅད་ནི་འདི་ལྟར་རོ། །ལུས་ནི་ངུར་སྨྲིག་གོས་ཀྱིས་ཀླུབས་ཀྱང་སེམས་ནི་ཧ་ལའི་དུག་ལྟར་གནག
།

ཕྲག་དོག་དུག་ཆུས་ཀུན་ཏུ་མྱོས་ཀྱང་ངན་སྔགས་གཡོ་སྒྱུའི་ལས་ལ་བསྒྲིན། །ཚུལ་འཆོས་བྱི་དོར་ཁུར་དུ་ཁུར་ཀྱང་ལས་འབྲས་བླང་དོར་རྒྱང་དུ་བོར། །བསྟན་འཛིན་ཆེན་པོའི་གཟུགས་ཀྱིས་བགྱིང་ཡང་བསྟན་པ་རིན་ཆེན་དཀྲུག་ལ་བརྩོན།
།དེ་ལྟའི་མ་རུངས་རྡོ་རྗེའི་སྣ་ལྡན་དེས། །རོང་སྟོན་ཆེན་པོའི་བསྟན་པའི་པད་ཚལ་བཅོམས། །བསྟན་འཛིན་བུང་བའི་ཚོགས་རྣམས་ཉམ་ཐག་པའི། །དར་དིར་སྨྲེ་སྔགས་ཕྱོགས་བརྒྱར་འབོད་པའི་ཚེ།
།ཁྱོད་ཀྱི་མཐུ་སྟོབས་རྡོ་རྗེའི་མངའ་བོ་ཆེ། །སྐད་ཅིག་ཉིད་ལ་སྦྱོར་སྒྲོལ་ཅིག་ཅར་འགྲུབ། །འདི་ན་སྔོན་མེད་རྔོན་པ་ཤ་ཝ་རི། །དཔལ་གྱི་རི་ནས་དེ་རིང་ཁྱོད་འོངས་སམ། །ཡང་ན་སྒྱུ་མའི་སྤྲུལ་པའི་གདོང་ལྔ་པས།
།མིག་འཕྲུལ་ལས་བྱུང་གླང་པོ་བསད་པ་ལྟར། །སྲོག་མཐར་བྱས་ཀྱང་སྡིག་གིས་མ་གོས་པའི། །གསང་ཆེན་དམ་པའི་སྒྱུ་འཕྲུལ་འདི་ངོ་མཚར། །ཀ་ཡེ་འདི་ན་དཔལ་ལྡན་ས་སྐྱ་པའི།
།བསྟན་ལ་དད་པའི་སྐལ་བཟང་སྐྱེ་རྒུའི་ཚོགས། །མ་འཇིགས་ཁོ་བོས་བདེ་བར་དབུགས་དབྱུང་གིས། །གསང་ཆེན་བདུད་རྩིའི་དཔལ་ལ་ད་རོལ་ཅིག །དེ་སྐད་མཐོན་པོའི་གདངས་ཀྱིས་འདོམས་པའི་ཚེ། །ཀུན་ཀྱང་འཇིགས་བྲལ་བདེ་བའི་སྨན་ལྗོངས་ན།
།འཇམ་དབྱངས་བླ་མའི་ཞལ་གྱི་འཛུམ་དཀར་ལ། །ལྟ་ཞིང་དགའ་བདེའི་དཔལ་གྱིས་སིམ་པར་བྱེད། །དེ་ཡི་གྲགས་པ་ཀུནྡ་ལྟར་དཀར་བ། །ཁོར་ཡུག་རི་བོའི་ཁྱོན་འདིར་མ་ཤོང་བར།
།ལེགས་ལྡན་མཐོ་རིས་གནས་སུ་ཕྱིན་གྱུར་ཏེ། །འཆི་མེད་གཞོན་ནུ་ཀུན་ཀྱང་གཏམ་དུ་སྨྲ། །འདི་དང་མཚུངས་པའི་མཁས་གྲུབ་གཞན་ཡོད་ན། །འདི་ལྟའི་ངོ་མཚར་གཏམ་དུ་གླེང་བ་འོས། །འདི་ཡི་བ་སྤུའི་འགྲན་

ཟླར་མི་བཟོད་ཀྱང༌། །འདི་ཡིན་མེད་པ་ཁེངས་རྣམས་གཉིད་བྱོས་ཤིག །བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤ་ལའི་དོ་ཤལ་ཞེས་བྱ་བ་ལས་ཡུལ་དབུས་ཀྱི་སྨན་ལྗོངས་སུ་བྱོན་ནས་རོང་སྟོན་ཐམས་ཅད་མཁྱེན་པའི་བསྟན་པའི་སྲོག་ཤིང་བཟུང་བའི་སྐབས་ཏེ་དགུ་པའོ།།
།།ཡོངས་རྫོགས་བསྟན་པའི་བདག་པོར་ཁྱོད་གྱུར་ནས། །ལེགས་སྦྱངས་མཁས་པའི་བྱ་བ་རྣམ་གསུམ་གྱིས། །དྲི་མེད་བསྟན་པའི་བྱི་དོར་ཉིན་མཚན་དུ།
།ནམ་ཡང་གཡེལ་བ་མེད་ལ་ཕྱག་འཚལ་ལོ། །སླར་ཡང་བྱི་ལོ་ཟླ་བ་དྲུག་པའི་ནང་དུ། རྗེ་བཙུན་རྡོ་རིང་པ་ཆེན་པོས་གདན་འདྲེན་གྱི་དོ་དམ་མཛད། དྲོ་ས་དགོན་པ་ནས་སྟོད་ལུང་གི་ཕུ་སེར་སྡིངས་སུ་ཕྱག་ཕེབས།
དེར་ཟླ་བ་གཅིག་བཞུགས། དགོན་པ་རྣམས་དང་ཁམས་རུ་མང་པོ་ཡོད་པ་རྣམས་ལའང་གསུང་ཆོས་ཀྱི་བཀའ་དྲིན་སྩལ། དེ་ནས་ཕེབས་ལམ་འོ་ཡུག་ལ་གནང༌། སྟག་གྲུ་ཁ་ནས་གཞུང་འགྲིམས་མཛད་ནས་སྐྱེད་ལྷས་སུ་ཕེབས།
རེ་ཞིག་གི་བར་སྐུ་མཚམས་དམ་པར་ལ་བཞུགས། དེར་རྗེས་ས་སྐྱར་ཕེབས་ནས། གདན་ས་རྣམས་ལའང་སྐུ་སྐྱེས་ཀྱི་མང་ཇ་འགྱེད་བཅས་ཕུན་སུམ་ཚོགས་པ་གནང༌། སླར་ཡང་བག་ཡོད་ཅེས་བྱ་བ་ཆུ་མོ་གླང་གི་ལོ་ལ་སྐྱེད་ལྷས་སུ་སྐུ་མཚམས་དམ་པར་བཞུགས།
ལོ་དེའི་མཇུག་ལ་ས་སྐྱ་བླ་བྲང་ཤར་དུ་ཕེབས་ཏེ་ཁམས་གཙང་གི་གྲྭ་པ་དོན་གཉེར་མང་དུ་ཚོགས་པ་རྣམས་ལ་གསུང་ངག་རིན་པོ་ཆེ་ལ་སོགས་པ་ཟབ་ཆོས་དུ་མ་གནང་ནས་ཚིམ་པར་མཛད།
ཀུན་དགའ་ཞེས་བྱ་བ་ཤིང་ཕོ་སྟག་གི་ལོའི་ཟླ་བ་གཉིས་པ་ལ་དགེ་སྡིངས་ནས་རྗེ་བཙུན་གཅེན་སྐུ་ཁམས་མི་བདེ་བ་ལ་བརྟེན་ནས་གདན་འདྲེན་བྱུང་བས་ཕེབས། མཇལ་མ་ཐག་རྗེ་བཙུན་

གཅེན་གྱི་ཞལ་ནས། དྲུང་པ་ཕེབས་པས་གོ་བཅད། དེ་ཁས་བློང་ཁ་རྫོགས་གསུང་པ་ལ་སོགས་དགྱེས་ཚོར་ཆེན་པོ་གནང༌། སྐུ་རིམ་གསོལ་སྨན་སོགས་ཀྱི་ཞབས་ཏོག་བསྒྲུབས། ཟླ་བ་གསུམ་པའི་ཚེས་བཅོ་ལྔ་ལ་རྗེ་བཙུན་དམ་པ་རྒྱ་དཀར་ཤེས་རབ་རྒྱལ་མཚན་དཔལ་བཟང་པོ་ཉིད་ངོ་མཚར་བའི་ལྟས་དུ་མ་དང་བཅས་ཏེ་ཞིང་གཞན་དུ་གཤེགས་པའི་ཚུལ་བསྟན།
དེ་རྗེས་དགོངས་པ་རྫོགས་ཐབས་རྣམས་ཕྱག་རྫས་གང་ཡོད་ཀྱི་སྟེང་ནས་དགེ་སྡིངས་རང་དུ་རྒྱ་ཆེར་བསྒྲུབས།
སླར་ཡང་གདན་སར་ཕེབས་ཏེ་རྗེ་ཉིད་ཀྱི་ཕྱག་རྫས་ཀྱི་སྟེང་ནས་རྗེ་བཙུན་གཅེན་གྱི་ཐུགས་དགོངས་རྫོགས་ཐབས་སུ་དྲིལ་ཐོག་དྲོ་བར་འགྱེད་བཅས་ལ་སོགས་པ་ཕུན་སུམ་ཚོགས་པ་བསྒྲུབས།
ཡང་སྐྱེད་ལྷས་སུ་ཕེབས་ཏེ། སྐུ་མཚམས་དང་མགོན་པོ་ལ་མཆོད་གཏོར་འབུལ་བ་ལ་ཞག་འགའ་ཞིག་བར་ལ་བཞུགས་ཤིང༌། དེ་རྗེས་གཏིང་སྐྱེས་ནས་ཆོས་རྗེ་ཀུན་དགའ་རྒྱལ་མཚན་པས་གསོལ་བ་བཏབ་པའི་ངོར་ཟླ་བ་དྲུག་པའི་ཉེར་ལྔ་ལ་བཞི་ཐོག་ཏུ་ཕེབས།
ཆོས་རྗེ་དཔོན་སློབ་ཉི་ཤུ་རྩ་ལྔ་ལ་གསུང་ངག་རིན་པོ་ཆེ་ལམ་ཡོངས་སུ་རྫོགས་པར་གནང༌། མདོར་ན་རྗེ་བཙུན་དམ་པ་འདིས་དང་པོར་སྤ་ཀོང་དགོན་པར་གསུང་ངག་རིན་པོ་ཆེ་གནང་བ་ནས་བཟུང་སྟེ།
ཐ་མ་འདི་ཡན་ལ་གསུང་ངག་རིན་པོ་ཆེ་ཚར་ཉི་ཤུ་རྩ་གྲངས་པ་དང༌། གཞན་ཡང་སྡེ་སྣོད་གསུམ་རྒྱུད་སྡེ་བཞི་དང་འབྲེལ་བའི་ཆོས་ཀྱི་སྒོ་མཐའ་ཡས་པ་ཞིག་གནང་བས་འགྲོ་བ་མང་པོ་སྨིན་ཅིང་གྲོལ་བར་མཛད་པ་ཡིན་ལ།
དེ་དག་ཀྱང༌། མཁས་གང་ཤེས་བྱའི་དེ་ཁོ་ན། །ཇི་བཞིན་རྟོགས་པ་ཡིན་པར་འདོད། །བྱེ་བྲག་སྦྱངས་པའི་དོན་ཤེས་པ། །དེ་ཡང་དེ་ལ་མཁས་པ་ཡིན། །

ཅེས་གསུངས་པ་ལྟར། །གང་དང་གང་གནང་བའི་ཆོས་དེ་དག་ལ་ཐོས་བསམ་གྱི་སྒོ་ནས་སྒྲོ་འདོགས་ལེགས་པར་ཆོད་ཅིང་བསྒོམས་པས། ཉམས་སུ་མྱོང་བའི་སྒོ་ནས་གནང་བ་ཡིན་ལ། འཆད་ཚུལ་ཡང༌། བློ་ཆེན་རྣམ་ལ་ཟབ་རྒྱ་ཆེ།
།བློ་ཆུང་བཟུང་བདེ་གོ་སླ་བ། །དེ་ལས་ཟློག་ན་མཁས་རྨོངས་ཀྱི། །སློབ་མ་དགའ་བ་བསྐྱེད་མི་ནུས། །ཞེས་གསུངས་པ་ལྟར། སློབ་མའི་བློ་གྲོས་ཀྱི་རིམ་པ་དང་བསྟུན་ཏེ། ཡིད་ཡུལ་དུ་ཤིན་ཏུ་འབབ་ཅིང་སེམས་འཕྲོག་པ་ཞིག་འོང་བར་ཐོས་གནང་བའི་ཀུན་སློང་ཀྱང༌།
ཆོས་སྦྱིན་ཉོན་མོངས་ཅན་མིན་པ། །མདོ་སོགས་ཡང་དག་ཇི་བཞིན་སྟོན། །ཅེས་དང༌། ཆོས་ཀྱི་སྦྱིན་པ་ཟང་ཟིང་མེད། །བསོད་ནམས་འཕེལ་བའི་རྒྱུ་ཡིན་ནོ།
།ཞེས་གསུངས་པ་ལྟར། ཆགས་སྡང་དང་འཇིག་རྟེན་ཆོས་བརྒྱད་ཀྱི་ཀུན་ནས་བླངས་པའི་རྟོགས་པ་ཐམས་ཅད་རིང་དུ་སྤངས་ཏེ། བསྟན་པ་དང་སེམས་ཅན་གྱི་དོན་ཁོ་ན་ལ་དགོངས་ནས་སྐྱོ་ངལ་མེད་པར་གནང་བར་མཛད་པ་ཡིན་ནོ།
།དེ་ལྟར་འཆད་པའི་སྒོ་ནས་རྗེས་སུ་བཟུང་ཞིང་བཀའ་དྲིན་ཐོབ་པའི་ཞལ་སློབ་ཀྱང༌། ས་ཆེན་པོའི་རྡུལ་ཙམ་གྱི་བསམ་གྱིས་མི་ཁྱབ་པ་ཡོད་པ་རྣམས་ནི་ཞིབ་ཏུ་བགྲང་བར་ག་ལ་ནུས།
རགས་པ་ཙམ་དཔེར་མཚོན་ན་ཕན་ཚུན་བཀའ་དྲིན་རྗེས་སུ་ནོས་པའི་དམ་པ་བཞི་ནི། རྗེ་སེམས་དཔའ་ཆེན་པོའི་སྙན་བརྒྱུད་འཛིན་པའི་སྲས་ཀྱི་ཐུ་བོ་ཆོས་རྗེ་སངས་རྒྱས་དཔལ་བཟང་པ། རྗེ་དེ་ཉིད་ཀྱི་སྐུའི་དབོན་པོ་གྲུབ་པ་མཆོག་གི་དབང་ཕྱུག་དཀོན་མཆོག་བློ་གྲོས་པ།
གསང་ཆེན་ཟབ་མོའི་གཏེར་མཛོད་ཆོས་རྗེ་བློ་གྲོས་རིན་ཆེན་པ། རྒྱལ་བའི་གསུང་རབ་རབ་འབྱམས་ལ་མཁས་པའི་པཎྜི་ཏ་དཔལ་ལྡན་རྒྱལ་

པོ་རྣམས་སོ། །འཛམ་གླིང་ཡོངས་སུ་གྲགས་པའི་མཁས་མཆོག་ཆེན་པོ་ལྔ་ནི། རིག་གནས་ཆེན་པོ་ལྔ་ལ་མཁས་པའི་ཕ་རོལ་ཏུ་ཕྱིན་པའི་མ་ཧཱ་པཎྜི་ཏ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས། མདོ་སྔགས་བསྟན་པའི་མངའ་བདག་ཀུན་མཁྱེན་གོ་བོ་རབ་འབྱམས་པ་བསོད་ནམས་སེང་གེ
།བདེ་བར་གཤེགས་པའི་གཞུང་ལུགས་རབ་འབྱམས་ཀྱིས་མགྲིན་པར་བརྒྱན་པའི་འཇིག་རྟེན་ཀུན་གྱི་མིག་ཏུ་གྱུར་པ་མི་ཉག་གི་པཎྜི་ཏ་གྲགས་པ་རྡོ་རྗེ།
སྡེ་སྣོད་རྒྱ་མཚོའི་ཕ་རོལ་ཏུ་སོན་ཅིང་སྨྲ་བ་པོ་གཞན་གྱིས་འགྲན་པར་མི་ནུས་པའི་མཁས་པ་ཆེན་པོ་གཞུ་པ་བསོད་ནམས་རིན་ཆེན། རྗེ་བཙུན་འཇམ་པའི་དབྱངས་ཀྱི་མཁྱེན་བརྩེའི་ཟེར་གྱིས་བློ་གྲོས་ཀྱི་པདྨ་ཁ་བྱེ་བས་གཞུང་ལུགས་མཐའ་དག་རང་སྟོབས་ཀྱི་ཚུལ་བཞིན་དུ་འགྲེལ་བར་ནུས་པའི་རྩི་ཐང་རབ་འབྱམས་པ་སངས་རྒྱས་ལྷུན་གྲུབ་རྣམས་སོ།
།གངས་ཅན་ཆེན་པོར་གྲགས་པའི་སྐྱེས་བུ་གཉིས་ནི།
ས་སྐྱ་འཁོན་གྱི་གདུང་བརྒྱུད་བདག་ཆེན་བསོད་ནམས་རྒྱལ་མཚན། ཤར་པ་འཇམ་དབྱངས་ཆེན་པོའི་གདུང་བརྒྱུད་བདག་ཆེན་སློབ་དཔོན་ཆེན་པོ་ཀུན་དགའ་བཀྲ་ཤིས་སོ། །གསུང་གི་གསང་བ་འཛིན་པའི་དམ་པ་བརྒྱད་ནི།
།ཆོས་གྲྭ་ཆེན་པོ་དཔལ་འཁོར་བདེ་ཆེན་གྱི་མཁན་པོ་བདེ་བའི་འབྱུང་གནས། དེའི་ཟུར་ཆོས་པ་རྐྱང་འདུར་ཆོས་རྗེ། རྣལ་འབྱོར་གྱི་དབང་ཕྱུག་དཀོན་མཆོག་དཔལ་བ། མཁས་པའི་དབང་པོ་བསོད་ནམས་བློ་གྲོས་པ།
།མཁས་མཆོག་རབ་འབྱམས་དབང་པོ་དཀོན་མཆོག་ཚུལ་ཁྲིམས་པ། མཁས་ཤིང་གྲུབ་པའི་དབང་ཕྱུག་ཆོས་རྗེ་ཆོས་སྐྱོང་རྒྱལ་མཚན་པ། ཟབ་མོའི་བཀའ་

དྲིན་མང་དུ་ཐོས་པའི་ཡང་དགོན་ཆོས་རྗེ་དཔལ་ལྡན་བཀྲ་ཤིས་པ། སྙན་བརྒྱུད་ཟབ་མོའི་གཏེར་མཛོད་སྒོ་རུམ་པ་རྗེ་བཙུན་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ། ཐུབ་བསྟན་གསེར་མདོག་ཅན་གྱི་གདན་ས་པ་ཆོས་རྗེ་རིན་ཆེན་ཀུན་དགའ་རྒྱལ་མཚན་པ་རྣམས་སོ།
།ཡོངས་རྫོགས་སྙན་བརྒྱུད་ཟབ་མོའི་འགྲན་ཟླ་ཀུན་དང་བྲལ་བའི་ཐུགས་སྲས་མཆོག་ཏུ་གྱུར་པ་ནི། བདག་ཅག་གི་དཔལ་ལྡན་བླ་མ་དམ་པ་རྗེ་བཙུན་རྡོ་རྗེ་འཆང་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོའི་ཞལ་སྔ་ནས་སོ།
།གཞན་ཡང་གསུང་ཆོས་ཀྱི་འབྲེལ་པ་ཐོབ་པ་ནི། དཔལ་ལྡན་ས་སྐྱའི་ཕྱོགས་སུ་ཆོས་རྗེ་མགོན་པོ་དབང་ཕྱུག་པ་དང༌།
ཆོས་རྗེ་རྡོ་རྗེ་སེང་གེ་ལ་སོགས་པ་དུ་མ་དང༌། འབྲིང་མཚམས་ཕྱོགས་སུ་གཏིང་སྐྱེས་པ་ཆེན་པོ་བྲག་དཀར་བ་སོགས་དུ་མ་ཉང་སྨད་བསམ་གྲུབ་རྩེ་ཕྱོགས་སུ། བྲག་དམར་རབ་འབྱམས་པ་ཀུན་དགའ་ཚེ་འཕེལ་ལ་སོགས་པ།
ཤར་ཕྱོགས་སུ་མཐུ་སྟོབས་ཀྱི་དབང་ཕྱུག་ཆོས་རྗེ་དབུ་ལེགས་པ་ལ་སོགས་པ། དབུས་ཕྱོགས་སྐྱིད་ཤོད་དུ་ལུམ་པ་ཆོས་མཛད་ཀུན་དགའ་རྒྱལ་མཚན་པ་ལ་སོགས་པ། འཕན་ཡུལ་ཕྱོགས་སུ་ཚེས་བརྒྱད་དཀའ་བཅུ་པ་བསོད་ནམས་རིན་ཆེན་ལ་སོགས་པ་དུ་མ།
ཁམས་ཕྱོགས་སུ་ཆོས་གླིང་དྲུང་པ་ལྷུན་གྲུབ་རྒྱལ་མཚན། ཨ་གྲོ་དྲུང་པ་བཀྲ་ཤིས་རྒྱལ་མཚན་པ་རྣམས་སོ། །གཞན་ཡང་ཞྭ་ལུ་ལོ་ཙཱ་བ་ཆོས་སྐྱོང་བཟང་པོ་ལ་སོགས་པའི་རིག་གནས་ལ་མཁས་པ་མང་པོ།
གྲུབ་ཆེན་སངས་རྒྱས་དཔལ་བ་ལ་སོགས་པ་ཀུ་སཱ་ལིའི་རྣལ་འབྱོར་པ་བགྲང་ཡས་བྱུང་ངོ༌།

བསྟན་པ་སྟོབས་ཀྱིས་ཟིན་པའི་སྦྱིན་བདག་ཀྱང༌། མཐུ་སྟོབས་དབང་ཕྱུག་རྒ་ཨ་གཉན་དམ་པའི་རིགས་སུ་འཁྲུངས་པ་བདག་ཆེན་བཀྲ་ཤིས་རབ་བརྟན་དཔལ་བཟང་པོ་ཡབ་སྲས་གསུམ། རིགས་ལྡན་པད་མ་དཀར་པོའི་རྣམ་འཕྲུལ་བདག་ཆེན་རྣམ་རྒྱལ་གྲགས་པ་བཟང་པོ་ཡབ་སྲས།
ལྷོ་པ་དཔུང་དམར་ཅན་གྱི་གདུང་བརྒྱུད་ཀུན་དགའ་རྣམ་རྒྱལ་དཔལ་བཟང་པོ་སྐུ་མཆེད། དཔལ་ལྡན་ས་སྐྱའི་ནང་ཆེན་བི་མཱ་ལ་དཀར་པོའི་རིགས་བརྒྱུད་མི་བསྐྱོད་རྣམ་རྒྱལ་བ་ཡབ་སྲས།
ཁྲི་སྐོར་བཅུ་གསུམ་ལ་དབང་བསྒྱུར་བའི་དཔོན་ཆེན་ཨག་གླེན་གྱི་བརྒྱུད་པ་རྡོ་རྗེ་ཚེ་བརྟན་པ་ཡབ་སྲས། །བསྟན་པ་ལ་མི་ཕྱེད་པའི་དད་པ་ཅན་ཆོས་སྐྱོང་རྒྱལ་པོ་ཡབ་སྲས།
ཤང་ཁ་བའི་གདུང་བརྒྱུད་ཐུགས་རྗེ་རྒྱལ་མཚན་པ་ཁུ་དཔོན། འ་ཞྭ་རྒྱལ་བརྒྱུད་རྩིས་གནས་གསར་བ་ཆོས་རྒྱལ་བ་མེས་དབོན། རྒྱ་མ་ཁྲི་དཔོན་གྱི་བརྒྱུད་པ་ནམ་མཁའ་ཚེ་བརྟན་པ་སྐུ་མཆེད་གཉིས་དང༌། རྒྱལ་ཆེན་རྩེ་བ་ལྷ་རྒྱལ་དོན་གྲུབ་པ་ཡབ་སྲས་ཆེན་པོར་རློམ་པ་དུ་མས་ཞབས་ཀྱི་པདྨ་ལ་གུས་པས་འདུད་ཅིང༌།
སྐལ་བར་འཚམས་པའི་བཀའ་དྲིན་ནོས་པར་བྱས་པ་ཡིན་ནོ། །རྩོད་པའི་སྒོ་ནས་བསྟན་པ་གསལ་བར་མཛད་པའི་ཚུལ་ནི།
སྤྱིར་རྩོད་པ་ཞེས་བྱ་བ་ཚད་མར་གྱུར་པའི་གཞུང་ལུགས་རྣམ་པར་དག་པ་དཔང་དུ་བཙུགས་ཏེ། ལུང་དང་རིགས་པའི་སྒོ་ནས་རང་གི་འདོད་པ་བསྒྲུབ་ཅིང༌། ཕྱོགས་སྔ་མ་སུན་འབྱིན་པར་བྱེད་པ་ཡིན་ལ།
དེ་ཡང་རྗེ་བཙུན་དམ་པ་འདིས། རྡོ་རྗེ་ཐེག་པའི་གཞུང་ལུགས་ལས་བརྩམས་ཏེ་ཕྱོགས་སྔ་མ་དབུགས་དབྱུང་བའི་ཚུལ་ཅུང་ཟད་བསྙད་ན་

གསུང་ངག་ལམ་འབྲས་ལ་འདྲིས་པ་ཁ་ཅིག་གིས། སྣང་བ་གསུམ་གྱི་ཁྲིད་ཀྱི་སྔོན་དུ་རྒྱུ་དུས་ཀྱི་དབང་འགྲོ་དགོས་པར་རྣལ་འབྱོར་གྱི་དབང་ཕྱུག་བརྒྱུད་པ་དང་བཅས་པའི་དགོངས་པ་མཐའ་གཅིག་ཏུ་ངེས་པ་ཡིན་ནོ་ཞེས་འཆད་པ་ལ།
རྗེ་ཉིད་ཀྱིས་འོ་ན། ཕ་རོལ་ཕྱིན་པའི་གཞུང་ལུགས་མདོར་བསྡུ་ན། སྙིང་པོ་དོན་གྱི་མན་ངག་འདི་དག་ཡིན། །དེ་ཙམ་གྱིས་ནི་བློ་གྲོས་མ་ཁེངས་པའི། །བློ་ཆེན་སྦྱངས་པ་ཟབ་མོ་དག་ལ་མོས།
།རྡོ་རྗེ་འཆང་ཆེན་མྱུར་དུ་ཐོབ་འདོད་ན། །དེ་ལ་རྡོ་རྗེ་ཐེག་པ་སྦྱིན་པར་བྱ། །བླ་མ་བརྒྱུད་པ་དང་ལྡན་རྒྱུད་དོན་རིག །དམ་ཚིག་མཆོག་བསྲུངས་མན་ངག་དུ་མས་བརྒྱན། །སྙིང་རྗེས་རྒྱུད་བརླན་བསྟན་བཅོས་དུ་མ་ཤེས།
།དེ་ཡི་ཞབས་བསྟེན་གསོལ་བ་ལན་མང་བཏབ། །དེ་ཡི་ནང་ནས་དཀྱིལ་འཁོར་ཆེན་པོ་རུ། །ཞུགས་ལ་དབང་བཞི་པོ་རྣམས་རྫོགས་པར་བླངས། །ཞེས་གསུངས་པ་འདི་ཇི་ལྟར་དྲང༌། ཞེས་གསུངས་པ་ན།
དེ་ན་རེ་དེ་ནི་གསུང་ངག་རིན་པོ་ཆེའི་ཁྲིད་ཀྱི་རིམ་པ་མ་ཡིན་ནོ། །ཞེས་ཟེར་བ་ན། འོ་ན་གང་གི་ཁྲིད་ཡིན་གསུངས་པས། །ལན་མེད་ཅིང་མི་སྨྲ་བའི་བརྟུལ་ཞུགས་ལ་འགོད་པར་མཛད་དོ། །ཡང་མཁས་པ་ཆེན་པོ་ཁ་ཅིག་གིས།
མངོན་པར་རྟོགས་པ་ཚུལ་བཅོ་ལྔ་པ་ངོས་འཛིན་པའི་སྐབས་སུ། བདག་མེད་རྣལ་འབྱོར་ལྡན་པའམ། །ཞེས་སོགས་ཀྱི་ལུང་འགའ་ཞིག་ལ་བརྟེན་ནས། ལེའུ་བརྒྱད་པ་ནས་གསུངས་པའི་རྗེ་བཙུན་ཡུམ་གྱི་མངོན་པར་རྟོགས་པ་དེ་ཡིན་པར་བཞེད་པ་ལ།
རྗེ་ཉིད་ཀྱིས་ཡབ་ཀྱི་མངོན་པར་རྟོགས་པ་འདྲེན་པའི་སྐབས་སུ། ཡུམ་གྱི་མངོན་པར་རྟོགས་པ་ངོས་

འཛིན་པ་ནི་འབྲེལ་མེད་པ་ཡིན་ལ། ཡབ་ཀྱི་སྐབས་ཡིན་པར་ཡང༌། ཕྱི་མའི་ལེའུ་ལྔ་པར། བདག་གི་དཀྱིལ་འཁོར་ཁྱོད་བཤད་ན། །ཁྱོད་ཀྱི་དཀྱིལ་འཁོར་ཇི་ལྟར་ལགས། །ཞེས་ཡབ་ཀྱི་མངོན་པར་རྟོགས་པ་དྲིས་པའི་ལན་གྱི་སྐབས་སུ།
དག་ལྡན་ལས། མངོན་པར་རྟོགས་པ་བཅོ་ལྔ་པོ་འབྲེལ་ཆགས་སུ་དཀྱུས་གཅིག་ལ་བགྲང་ཞིང་འདི་ལ་དགོངས་ནས། གླེགས་བམ་གྱི་ཡིག་ཆུང་ཞིབ་པར་རྒྱུད་ཉིད་ཀྱི་སྟེང་དུ་རྟོགས་པར་བྱའོ།
།ཞེས་དང༌། རྡོ་རྗེ་འཆང་ཆེན་པོ་ཉིད་ཀྱིས་ཀྱང༌། གནད་ཀྱི་ཟླ་ཟེར་དུ་འདི་ཁོ་ན་ལྟར་བཤད་བཞིན་དུ། ཡོད་པའི་སྒོ་བོར་ནས་མེད་པའི་སྲང་འཆམ་པ་ལ་དགོས་པ་ཅི་ཞིག་ཡོད་ཅེས་གསུངས་པ་དང༌། ཡང་མཁས་པ་ཁ་ཅིག་གིས།
ཐུགས་བསམ་ལེགས་པར་བཏང་བའི་གྲུབ་མཐའ་གསར་པ་འབུར་དོད་ཀྱི་ལུགས་སུ་བྱས་པའི་སྔགས་སྡོམ་ཐོབ་མཚམས་ལ་ཀྱེ་རྡོར་ལྟ་བུ་ལ་མཚོན་ན། བུམ་དབང་རྫོགས་པར་ཐོབ་པ་ཙམ་གྱིས་སྔགས་སྡོམ་རྫོགས་པར་ཐོབ་པ་མ་ཡིན་ཏེ།
དབང་གོང་མ་གསུམ་གྱི་གནས་སྐབས་སུ་ཡང༌། རང་རང་གི་ངོ་སྐལ་གྱི་སྔགས་སྡོམ་གསར་ཐོབ་རེ་ཡོད་ཅིང༌། དབང་བཞི་རྫོགས་པ་ན། བསྐྱེད་རྫོགས་ཀྱི་སྡོམ་པ་གཉིས་ཀྱང་རྫོགས་པར་ཐོབ་པ་ཡིན་ནོ།
།ཞེས་བཞེད་པ་ལ། བདག་ཉིད་ཆེན་པོ་འདིས་འོ་ན། རྡོ་རྗེ་རྣལ་འབྱོར་མའི་བྱིན་རླབས་ཀྱི་སྐབས་སུའང་སྔགས་སྡོམ་གསར་ཐོབ་ཅིག་ཡོད་པར་འགྱུར་ཏེ། དབང་གོང་མ་གསུམ་ལ་བརྟེན་ནས་སྔགས་སྡོམ་གསར་ཐོབ་ཅིག་ཡོད་པ་གང་ཞིག
།དེ་གཉིས་མཚུངས་པར་རྗེ་བཙུན་རིན་པོ་ཆེས་རྩ་ལྟུང་འཁྲུལ་སྤོང་དུ་གསལ་བར་གསུངས་པའི་ཕྱིར་འདོད་མི་ནུས་ཏེ། དེ་

ཉིད་ལས། དེ་ལ་དམ་ཚིག་དང་སྡོམ་པ་གང་ཡང་མེད་པར་བཤད་པའི་ཕྱིར། གཞན་ཡང༌། དབང་གོང་མ་ལ་ལྟོས་པའི་རྩ་བའི་ལྟུང་བ་ཞིག་ཀྱང་ཡོད་པར་འགྱུར་ཞིང༌། དབང་གོང་མའི་སྐབས་སུ་སྡོམ་པ་གོང་འཕེལ་དུ་འགྱུར་བ་ཙམ་ལ་བསམས་ནས་སྔགས་སྡོམ་གསར་ཐོབ་ཡོད་པར་ཁས་ལེན་ན་ནི་ཀྱེ་རྡོ་རྗེའི་དབང་བཞི་རྫོགས་པར་འཐོབ་པའི་གང་ཟག་གིས།
འཁོར་ལོ་བདེ་མཆོག་གི་དཀྱིལ་འཁོར་དུ་ཞུགས་ཤིང་དབང་བཞི་ཐོབ་པའི་ཚེ་སྔགས་སྡོམ་གསར་ཐོབ་ཡོད་པར་འགྱུར་ཞིང༌།
དེ་ལྟར་ན་སངས་མ་རྒྱས་ཀྱི་བར་དུ་སྔགས་སྡོམ་རྫོགས་པར་ཐོབ་པའི་དུས་མེད་པར་འགྱུར་བས་ཧ་ཅང་མཁས་དྲགས་པའི་སྐྱོན་དུ་འགྱུར་རོ། །བདེ་མཆོག་སྡོམ་འབྱུང་གི་རྒྱུད་དང༌།
སམ་བྷུ་ཊའི་འགྲེལ་པ་གནད་ཀྱི་གསལ་བྱེད་དུ་གསུངས་པའི་བསྐྱེད་རིམ་དང༌། རྫོགས་རིམ་གྱི་སྡོམ་པ་ཞེས་བྱ་བ་ཡང་དབང་དུས་སུ་ཐོབ་པའི་སྔགས་སྡོམ་ལ་དེ་ལྟར་ཐ་སྙད་བཏགས་པ་མ་ཡིན། དབང་བསྐུར་བ་སྔོན་དུ་སོང་ནས་ལམ་ཉམས་སུ་ལེན་པའི་སྐབས་ཀྱི་ཉམས་ལེན་ལ།
བསྐྱེད་རྫོགས་ཀྱི་སྡོམ་པའི་ཐ་སྙད་བཏགས་པ་ཡིན་པས། སྡོམ་པ་ཞེས་བྱ་བའི་ཚིག་ཙམ་ལ་འཁྲུལ་པར་མི་བྱའོ། །ཞེས་སོགས་ཚད་ལྡན་གྱི་ལུང་རིགས་དུ་མའི་སྒོ་ནས་སུན་དབྱུང་བ་ན།
ལན་མེད་དུ་མི་བཞུགས་ཀ་མེད་དུ་འགྱུར་རོ། །ཡང་མཁས་པ་ཁ་ཅིག་གིས་ལམ་འབྲས་ཀྱི་སྦྱང་གཞི་ངོས་འཛིན་པའི་སྐབས་སུ། རྒྱུ་རྒྱུད་ཀྱི་དེ་ཁོ་ན་ཉིད་ཀྱི་སྦྱང་གཞིར་རིགས་ཀྱི།
གཞན་འདུས་བྱས་ཀྱི་ཆོས་སྦྱང་གཞིར་མི་རིགས་ཀྱི། དོན་དམ་པ་མེད་པའི་ཕྱིར་ཏེ། ཞེས་བཞེད་པ་ལ། རྗེ་ཉིད་ཀྱིས་སྦྱང་གཞི་རྒྱུ་རྒྱུད་རྟེན་གྱི་དཀྱིལ་འཁོར་བཞི་ལ།

སྨིན་བྱེད་དབང་བཞི་བསྐུར་ཏེ། གྲོལ་བྱེད་ཀྱི་ལམ་བཞི་སྒོམ་པ་ལས། ལྟ་བ་བཞི་ཉམས་སུ་མྱོང་སྟེ། གྲུབ་མཐའ་རྙོག་པར་གྱུར་པ་ཡིན་ལ། གལ་ཏེ་མ་རྙོགས་ནའང་འདའ་ཀ་མ་བཞི་ལ་བརྟེན་ནས་འབྲས་བུ་བཞི་མངོན་དུ་འགྱུར་ལ།
དབང་པོ་ཐ་མས་ཀྱང་བར་དོ་བཞི་ཉམས་སུ་བླང་བ་ལ་བརྟེན་ནས་འགྲོས་བཞི་ཐིམ་སྟེ། སྐུ་བཞི་མངོན་དུ་འགྱུར་བའི་གསང་ཆེན་འདི་ནི། རྣལ་འབྱོར་གྱི་དབང་ཕྱུག་བིརྺ་པ་ཉིད་ཀྱི་ཐུན་མོང་མ་ཡིན་པའི་ཁྱད་ཆོས་ཡིན་པས་ན།
བཞི་ཞེས་པའི་ཚིག་ཙམ་ལ་འཁྲུལ་པའི་རྒྱུས་མེད་ཀྱི་རྒྱུས་གཏམ་སྨྲས་པ་ལ་དོགས་པ་ཅི་ཞིག་ཡོད་ཅེས་སོགས་ལན་གྱིས་ལྡོག་པར་མི་ནུས་པའི་ལུང་རིགས་ཀྱི་སྒོ་ནས་བསྟན་པའི་སྙིང་པོ་ཆེས་ཆེར་གསལ་བར་མཛད་པ་ཡིན་ནོ།
།རྩོམ་པའི་སྒོ་ནས་བསྟན་པ་ལ་བྱ་བ་མཛད་པའི་ཚུལ་ནི། སྤྱིར་རྩོམ་པ་ཞེས་བྱ་བ། བླ་མ་དམ་པ་རྣམས་ཀྱི་རྣམ་པར་ཐར་པ་དང༌། རྒྱལ་བ་སྲས་དང་བཅས་པའི་ཡོན་ཏན་བརྗོད་པ་དང༌།
བདེ་བར་གཤེགས་པའི་གཞུང་ལུགས་དྲི་མ་མེད་པའི་དགོངས་འགྲེལ་དང་བཅས་པ་བརྗོད་བྱའི་ཡུལ་དུ་བྱས་ཏེ། འཕགས་ཡུལ་གྱི་མཁས་པ་རྣམས་ཀྱིས་བཤད་པ་ལྟར། སྡེབ་སྦྱོར་གྱི་གཙུག་ལག་དང་མཐུན་པར་རྩོམ་ཤེས་ན།
རྩོམ་པ་ཁོ་ན་ལ་བརྟེན་ནས་ལྷག་པའི་ལྷའི་ཞལ་མཐོང་བ་དང༌། ཆོས་རྣམས་ཀྱི་གནས་ལུགས་མཐོང་བའི་ཤེས་རབ་སྐྱེ་བ་སོགས་འབྱུང་ལ། དེ་དང་མཐུན་པར་བདག་ཉིད་ཆེན་པོ་འདིས་མཛད་པའི་གསུང་རྩོམ་རྣམས་ཀྱང༌།
དཔལ་ལྡན་ས་སྐྱ་པཎྜི་ཏའི་སྡེབ་སྦྱོར་སྙན་ངག་མེ་ཏོག་གི་ཆུན་པོར། རང་གི་བརྗོད་པར་བདེ་ཞིང་གཞན་གྱིས་རྟོགས་པར་

སླ་ལ། གཉིས་ཀའི་རྣ་བར་སྙན་པ་ནི་སྡེབ་སྦྱོར་གྱི་གཙུག་ལག་ཤེས་པ་ལ་འབྱུང༌། ཞེས་གསུངས་པ་ལྟར། ཚིག་དོན་འབྲེལ་ཆགས་ཤིང༌། ཀུན་གྱི་བློ་ཡུལ་དུ་འཇེབས་པ་ཞིག་འབྱུང་བ་ཡིན་ལ། དེ་ལྟ་བུའི་གསུང་རྩོམ་ཇི་ལྟར་མཛད་པའི་ཚུལ་ཕྱོགས་ཙམ་བརྗོད་ན།
ཐོག་མར་རྗེ་སེམས་དཔའ་ཆེན་པོ་ལ་གསན་པའི་དུས་ཀྱི་གསུང་ངག་རིན་པོ་ཆེའི་ཁྲིད་ཀྱི་ཡི་གེ །དེ་ལ་ཉེ་བར་མཁོ་བའི་ཡི་གེ་ལ། གཙོ་ཆེའི་ཆོས་སྣ་སུམ་ཅུ་དགུའི་ངོས་འཛིན་གྱི་ཡི་གེ
།མཎྜལ་ཚོམ་བུ་ལྔ་པ་ལ་བརྟེན་པའི་སེམས་བསྐྱེད་ཀྱི་ཆོ་ག །དམ་ཚིག་རྣམ་བཤད། འཁྲུལ་སྤོང་རབ་གསལ། རྡོ་རྗེ་དྲིལ་བུའི་རྣམ་བཤད། བདུད་རྩི་རིལ་བུའི་སྒྲུབ་ཚུལ་ལག་ལེན་གྱི་ཡི་གེ་ཤིན་ཏུ་གསལ་བ།
ཨུཥྞཱི་ཥའི་སྲུང་འཁོར་གྱི་མན་ངག །གཞལ་ཡས་ཁང་གི་ཆ་ཚད། མངོན་བྱང་གི་རྒྱས་བཤད། འཁོར་འདས་དབྱེར་མེད་ཀྱི་མཐའ་དཔྱོད། ལམ་དུས་ཀྱི་དབང་ཆོག་ཤིན་ཏུ་གསལ་བ།
ལམ་ཟབ་མོ་བླ་མའི་རྣལ་འབྱོར་གྱི་ཡི་གེ་མཆན་བུ་དང་བཅས་པ་ཟབ་ཅིང་རྒྱས་པ། བརྡ་དོན་གསལ་བའི་ཁྲིད་ཡིག །ལམ་སྦས་བཤད་ཀྱི་ཁྲིད་ཀྱི་ལག་ལེན། གཞན་ཡང་གསུང་ངག་བླ་མ་བརྒྱུད་པའི་གསོལ་འདེབས་ཀྱི་ཁ་བསྐང༌།
རྗེ་མུས་ཆེན་གྱི་བསྟོད་པ། ཡབ་འཇམ་དབྱངས་ཆེན་པོ་ལ་བསྟོད་པ། རྗེ་སེམས་དཔའ་ཆེན་པོའི་རྣམ་ཐར། ཤིན་ཏུ་སྤྲོས་པ་མེད་པའི་རྫོགས་རིམ་གྱི་ཡི་གེ །འཇིགས་བྱེད་ས་ལུགས་ཀྱི་མངོན་རྟོགས།
རྭ་ལུགས་ཀྱི་དྲུག་ཅུ་པའི་གཏོར་ཆོག །བདེ་མཆོག་རྡོ་རྗེ་ལྷ་མོའི་ཚེ་སྒྲུབ་ཀྱི་ཡི་གེ །ཚོགས་བདག་དམར་ཆེན་གྱི་བྱིན་རླབས་ཀྱི་གསལ་བྱེད། དེའི་ཞལ་ཤེས་ཀྱི་ཡིག་ཆུང༌། ནག་པོ་ཆེན་པོའི་ཆོས་

སྐོར་གྱི་དཀར་ཆག །མན་ངག་གི་ཁོག་བྲིས། ནག་པོ་ཆེན་པོའི་ཐུན་མོང་མ་ཡིན་པ་གསང་བ་ཡིད་བཞིན་གྱི་ནོར་བུ། གསང་བ་ཡང་ཐིག་སེམས་ཀྱི་གནད་ལྔ་ལ་བརྟེན་པ་སོགས་འཁུ་ལྡོག་སྤོང་བའི་ཡི་གེ །སྒྲུབས་ཀྱང་རྟགས་མེད་ན་སྤོགས་ཆོག་རྣམ་པ་གཉིས་ཀྱི་ཡི་གེ
།རིག་སྔགས་གོ་ལྡོག་པའི་མན་ངག་སྙིང་ཐིག་མ། ཁ་སྦྱོར་དབྱེ་བ་བརྒྱད་ཀྱི་མན་ངག །གསང་སྒྲུབ་ཀྱི་ཤིན་ཏུ་གཅེས་པའི་ཡི་གེ །རྗེ་ཉིད་ཀྱིས་བསྒྲིགས་པའི་གཏོར་བསྐང༌།
མགོན་པོའི་བཟློག་མདོས་ཀྱི་ཡི་གེ་ཤིན་ཏུ་གསལ་བ། དཔལ་ལྡན་ལྷ་མོའི་བསྐང་གསོ་རྒྱས་པ། མགོན་པོའི་གཏོར་ཆེན་གྱི་ཡི་གེ །རྡོ་རྗེའི་ཆོས་སྐྱོང་རྣམས་ལ་བཀའ་བསྒོ་བའི་ཡི་གེ
།གཞན་ཡང་མགོན་པོ་ཆེ་ཆུང་ལ་བརྟེན་པའི་མཆོད་གཏོར་འབུལ་ཚུལ། བཀྲ་ཤིས་སོགས་ཀྱི་ཡི་གེ་ཁྱད་པར་ཅན་བསམ་གྱིས་མི་ཁྱབ་པ་ཞིག་མཛད་ཅིང༌། འདི་དག་ཀྱང་དཔྱོད་ལྡན་མཁས་པས་ལེགས་པར་བརྟགས་ན། དེང་སང་གི་ཡི་གེ་གཞན་ཕལ་ཆེར་དང་མི་འདྲ་བའི་དོན་གྱི་སྙིང་པོ་མེད་དུ་མི་རུང་བ་རྣམས་ཤིན་ཏུ་གསལ་བར་བྱེད་པ་ཁོ་ན་ཡོད་པས་འདི་ལྟ་བུའི་སྒོ་ནས་གསང་ཆེན་ཟབ་མོའི་བསྟན་པ་གསལ་བར་མཛད་པ་ནི་ཆེས་ཆེར་ངོ་མཚར་བའི་རྣམ་ཐར་དུ་སྣང་ངོ༌།
།ཡོངས་རྫོགས་བསྟན་པའི་ཉིན་བྱེད་དབང་པོ་དེ། །བརྩེ་ཆེན་རྟ་ལྗང་ཤིང་རྟས་ལེགས་དྲངས་ནས། །ཐོས་བསམ་སྒོམ་པའི་གཉའ་ཤིང་འཛིན་རིའི་སྤོར། །ལེགས་བཤད་འོད་སྟོང་དྲ་བ་ཅི་ཡང་འགྱེད།
།དེ་ཚེ་ཐུབ་བསྟན་པདྨོའི་དགའ་ཚལ་ནི། །མཁས་གྲུབ་འདབ་བརྒྱའི་ཕྲེང་བས་ཡོངས་གང་ཞིང་། །ལུང་རིགས་ཟེའུ་འབྲུ་དཀར་པོའི་འཛུམ་འཕྲེང་གིས། །

འགྲོ་འདི་བུང་བར་ཕན་བདེའི་སྦྲང་རྩི་སྦྱིན། །ཞབས་སེན་ནོར་བུའི་འོད་ཀྱི་མུ་ཐིག་འཕྲེང༌། །གང་གི་ཅོད་པན་རལ་པའི་གཙུག་རྒྱན་དུ། །འཛིན་པར་མི་བྱེད་མཁས་དང་བྱིས་པ་སུ། །བརྒྱ་བྱིན་མིག་སྟོང་ལྡན་ཡང་མཐོང་ངམ་ཅི།
།ཟོལ་སྦྱོར་ལུང་དང་རྟོག་གེའི་རིགས་ཚོགས་ཀྱི། །གྱ་རྒྱུའི་ཤིང་རྟས་གྲུབ་པའི་གཞུང་ལུགས་རྣམས། །རང་འདོད་མྱ་ངམ་གླིང་དུ་དྲངས་བྱས་ནས། །དེ་ཉིད་མཁས་པའི་ཟླ་མེད་གྲུབ་མཐར་རློམ།
།དེ་ནི་ཁྱོད་ཀྱི་ལུང་རིགས་གྱད་ཟུང་གིས། །སྔོན་བྱོན་བརྒྱུད་ལྡན་དམ་པའི་ཤིང་རྟའི་སྲོལ། །རྒྱ་བོད་མཁས་གྲུབ་ཡོངས་ཀྱི་ལམ་ཆེན་པོར། །བདེ་བ་དྲངས་པའི་རྒྱལ་རྔ་ལན་བརྒྱར་བརྡུངས།
།མཁས་འདོད་རང་བཟོའི་དྲི་མ་དང་བྲལ་ཞིང༌། །ལྟར་སྣང་རྟོག་གེའི་དུག་ཆུས་མ་སྦགས་པ། །ཕྱོགས་མཐོང་དཔེ་ནག་ཚིག་གིས་མ་བཅིངས་པའི། །གསང་ཆེན་སྙིང་པོར་གྱུར་པའི་བསྟན་བཅོས་ནི། །བཅུ་ཕྲག་ཆུ་གཏེར་གྲངས་ཀྱིས་བསྒྱུར་བ་ཡི།
།རྨད་བྱུང་ཟབ་མོའི་གླེགས་བམ་ཟ་མ་ཏོག །ཐར་འདོད་སྙིང་ལ་བདུད་རྩིའི་དཔལ་སྟེར་བ། །ཨེ་མ་ཧོ་བསོད་ནམས་བཞིན་དུ་འཕང་པར་སྩལ། །མཁྱེན་བརྩེའི་གཟི་འོད་འབར་བ་པདྨའི་གཉེན།
།རྨོངས་པའི་ཚ་གདུང་འཕྲོག་པ་ཟླ་ཤེལ་དཀར། །ལེགས་བཤད་འདོད་རྒུ་སྦྱིན་པའི་ཡོངས་འདུའི་ཚལ། །ཕན་བདེའི་ལོ་ཏོག་འབྱུང་བའི་ནོར་འཛིན་ནོ། །བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤལ་ལའི་དོ་ཤལ་ཞེས་བྱ་བ་ལས།
གཙོ་བོར་མཁས་པའི་བྱ་བ་རྣམ་པ་གསུམ་གྱི་སྒོ་ནས་རྒྱལ་བའི་བསྟན་པ་རབ་ཏུ་གསལ་བར་མཛད་པའི་སྐབས་ཏེ་བཅུ་པའོ།། །།ཞིང་འདིར་མ་ལུས་གདུལ་

བྱའི་དོན་གྲུབ་ནས། །གཟུགས་སྐུའི་དཀྱིལ་འཁོར་ཆོས་དབྱིངས་ངང་དུ་བསྡུས། །རྨད་བྱུང་རྟེན་མཆོག་ངོ་མཚར་བགྲང་ཡས་ཡུལ། །འཕྲིན་ལས་རྒྱུན་མི་འཆད་ལ་ཕྱག་འཚལ་ལོ། །དེ་ནས་གོང་དུ་སྨོས་པའི་སྟག་ལོ་དགུ་པ་ནས།
སྲིན་པོ་ཞེས་བྱ་བ་ཤིང་མོ་ཡོས་ཀྱི་ལོ་ཟླ་བ་བཞི་པའི་བར་གདན་ས་དེ་ཉིད་དུ་བཞུགས་ནས། དབོན་ཆེན་རྣམ་པས་གཙོ་བྱས། བརྒྱ་དཔོན། བརྒྱ་འདྲ། དྲུག་ཅུ་པ་དང་བཅས་བཀའ་གྲོས་པ་རྣམས་ལ།
གསོལ་ཇ་དྲོ་བར་བཟབས་མ་གནང་སྟེ། བླ་མ་གོང་མའི་གཟིམས་ཁང་འདི་རྣམས་ཞིག་གསོས་བྱས་ན། མཆོད་རྟེན་ཞིག་གསོས་བྱས་པ་དང་མཚུངས་པར་བསོད་ནམས་རྒྱ་ཆེན་པོ་ཐོབ་པ་ཡིན་ཅིང༌། ངེད་རང་གིས་མཐའ་གཅིག་ཏུ་བེད་ཆོད་པ་དཀའ་ནའང༌།
ཁོའི་ལག་རྗེས་ཡིན་ཟེར་བ་ཕྱིས་སུ་མིག་ལྟོས་ལ་ཕན་རེ་བས། ཁྱེད་རྣམས་ཀྱིས་ཀྱང་ཐ་དད་ནས་ཁུར་བཞེས་དང་དོ་དམ་ཡང་དག་མཛད་དགོས་གསུང་བའི་བཀའ་གནང་ཞིང༌། རྗེ་ཉིད་ཀྱིས་ཀྱང་ཐུགས་རྩོལ་ཆེ་བར་གནང་སྟེ།
བཞི་ཐོག་གཟིམས་ཁང་གི་སྟེང་འོག་ཚོགས་ཆེན་མོ་དང་བཅས་པ་རྣམས་ལ་ཞིག་གསོས་ལེགས་པར་མཛད་ཅིང༌། ཁྱད་པར་གཟིམས་ཁང་སེར་མོའི་སྟེང་འོག །སྒོ་ཁང་དང་བཅས་པ་རྣམས་ལ་སྐྱ་ཞལ།
སྤོས་ཞལ། གདུང་རིས། ལོགས་རིས། ས་རྒྱན། གནམ་རྒྱན་ལ་སོགས་པ་མཐར་ཕྱིན་པ་མྱུར་བ་ཉིད་དུ་གྲུབ་པས། ཐུགས་ཚིམ་ནས་ཡོས་ལོ་ཟླ་བ་བཞི་པའི་གནམ་གང་ལ་སྐྱེད་ལྷས་སུ་ཕེབས་ཏེ། ཟླ་བ་གཉིས་ལྷག་ཙམ་གྱི་བར་སྐུ་མཚམས་ཤིན་ཏུ་དམ་པར་གནང༌།
དེའི་འཇུག་ནས་སྐུ་

ཁམས་ཅུང་ཟད་བསྙེལ་བའི་ཚུལ་བསྟན་ཞིང༌། ཕྱི་རོལ་ཏུ་ཡང་དེའི་ལོ་དགུན་གྲང་སྒང་ལ་གྲུམ་པའི་ཆུ་ཆེར་རྒྱས་ནས་བླ་བྲང་ཟམ་པ་ལ་མ་ཤོང་བར་ཚོགས་ཆེན་མོར་ལུད་པ་དང༌། སྟོན་ཀ་སྐྱེད་ལྷས་ཀྱི་སེ་འབྲུམ་སོགས་ཀྱང་ཆེར་མ་སྐྱེས་ཤིང༌།
ཅུང་ཟད་སྐྱེས་པ་རྣམས་ཀྱང་དེ་མ་ཐག་སྐམ་པ་དང༌། ས་ཆེན་པོ་ཡང་སྐབས་སྐབས་སུ་གཡོ་ཞིང༌། དུས་མ་ཡིན་པའི་རླུང་སྒྲ་སྒྲོག་པ་དང༌། འོད་འཁྱུག་པ་ལ་སོགས་པའི་ལྟས་མང་དུ་བྱུང་བས།
སྐྱེ་བོ་གཞན་རྣམས་ཀྱང་ཐེ་ཚོམ་དུ་གྱུར། རྗེ་ཉིད་ནི་ཐུགས་མི་བདེ་བ་མེད་བཞིན་དུ་གཞན་རྣམས་ཀྱི་བློ་ངོ་དང་བསྟུན་ཏེ། སྨན་གྲོང་ནས་ནང་པ་དྲུང་རྡོར་པ་སྤྱན་དྲངས་ཏེ་ཕྱག་རྩ་འབུལ་བ་དང༌།
གསོལ་སྨན་ཞུ་བ་སོགས་མཛད་པ་དང་དུ་བཞེས། ཟླ་བ་བརྒྱད་པའི་ཉེར་བརྒྱད་ཙམ་ལ། དགེ་སློང་དོན་རྒྱལ་བ་སྐུ་དྲུང་དུ་བོས་ནས། བཙུན་པ་ཤི་བའི་ཤུལ་དུ་ནོར་མང་པོ་ལུས་པ་འདི་དོན་དུའང་མི་འགྱུར་ཞིང༌།
འཇིག་རྟེན་པ་རྣམས་ཀྱིས་ཀྱང༌། ཕྱར་ཀའི་གནས་སུ་བྱེད་པས། དངོས་པོ་སྟོབས་ཆེ་བ་འདི་དང་འདི་དག་གདན་སར་དགེ་འདུན་རྣམས་ཀྱི་ཕྱག་ཏུ་ཕུལ། ཆོས་ཀྱི་རྒྱལ་པོའི་དབུ་ཐེབ་ཉིན་མོ་བདེ་ལེགས་མ་འདི་གཞན་བཞེས་པའི་འོས་མི་འདུག་པས།
སློབ་དཔོན་ཆེན་པོ་ཀུན་དགའ་བཀྲ་ཤིས་པ་ལ་ཕུལ་གསུང་བ་སོགས་ཀྱི་ཞལ་ཏ་ཕེབས། དགེ་སློང་པས་ཀྱང་དེ་འཕྲལ་གདན་སར་ཕེབས་ཏེ། ཇི་ལྟར་གསུང་པ་བཞིན་གྱི་སྐུ་རིམ་རྣམས་བསྒྲུབས།
ཉེར་བརྒྱད་ཀྱི་ཉིན་ནང་པ་དྲུང་རྡོར་བ་ལ་སོགས་པ་ཕྱགས་ཕྱི་བ་རྣམས་ཀྱིས་འདོལ་ལེར་སྤྱན་དྲངས་ནས་བཞི་ཐོག་བླ་བྲང་གི་གཟིམས་ཁང་དུ་ཕེབས་པ་ན། འདིར་སླེབ་པ་དེ་གོ་བཅད་བློ་བདེ་གསུངས།
སང་ཉིན་དེ་ནས་ཀྱང་

གདན་ས་བཀའ་གྲོས་པ་རྣམས་ཀྱིས་ཀྱང༌། རྣམ་རྒྱལ། སྒྲོལ་མ། མཚན་བརྗོད་འབུམ་ཐེར། གསུང་རབ་ཀློག་པ། མགོན་པོའི་མཆོད་གཏོར། བསྐང་གསོ་ལ་སོགས་པ་ལེགས་པར་བསྒྲུབས་ཤིང༌། སྐུ་རིམ་ལ་དམིགས་པའི་མདོས་ཆེན་གཅིག་བསྒྲུབ་པར་ཞུས་པ་ན།
དེ་བཞིན་བྱས་པས་ཡོང༌། ང་ལ་ཕན་པ་ཆེར་མེད་ནའང༌། སྡེ་འདི་ལ་ཕན་པར་འདུག་གིས་གསུང་ཞིང༌། བཀའ་གྲོས་པ་རྣམས་ཀྱིས་ཀྱང་དེ་བཞིན་དུ་མདོས་ཆེན་གྱི་སྐུ་རིམ་བཙུགས།
དེ་དག་གི་གནས་སྐབས་ཐམས་ཅད་དུ་རྗེ་འདི་ཉིད་ནི་སྔར་ལས་ཐུགས་བདེ་ཉམས་ཆེ་ཞིང་དགྱེས་ཚོར་དང་བཅས་པའི་ངང་ནས། ནང་དུ་ཟག་མེད་ཀྱི་དགའ་བཞིའི་ཡེ་ཤེས་ཐུགས་རྒྱུད་ལ་འཁྲུངས་པ་རྟགས་སུ་ཧ་ཧ་ཧི་ཧི་ལ་སོགས་པའི་བཞད་པའི་ཉམས་མནན་པས་མི་ནོན་པ་ཕྱི་རོལ་རྒྱང་རིང་པོ་ནས་ཐོས་པ་དང༌།
སྲོད་ཐོ་རངས་ཀྱི་དུས་སུ་ཆོས་སྐྱོང་གི་བསྟོད་པའི་དབྱངས་ཤུགས་འབྱུང་དུ་ལན་མང་པོ་མཛད་པ་སོགས། བླ་མ་ཡི་དམ་མཁའ་འགྲོ་ཆོས་སྐྱོང་སོགས་དག་པའི་གཟིགས་སྣང་མང་པོས་དུས་འདའ་བར་སྣང་ཞིང༌།
ལྷག་པར་ལན་ཅིག་གི་ཚེ་ཡུན་རིང་པོ་ཞིག་སྤྱན་ནམ་མཁའ་ལ་ཅེ་རེ་གཟིགས་ཤིང༌། འོ་མི་རྣམས་ཀྱིས་ང་ལ་ཁོ་ཆོས་ཀྱི་རྒྱལ་པོ་ལ་མི་མོས་ཟེར་དེ་ཨེ་བདེན་པར་འདུག
།ཆོས་ཀྱི་རྒྱལ་པོ་ང་ལ་ཐུགས་རྗེས་འཛིན་པར་ངེས། ད་ལྟ་རང་རྗེ་བཙུན་ཆེན་པོ་དང༌། ཆོས་ཀྱི་རྒྱལ་པོ་དང་རྗེ་བཙུན་འཇམ་དབྱངས་ཆེན་པོ་རྣམས་སྐུ་འོད་མེར་རེ་ནམ་མཁའི་མཐོངས་ན་བཞུགས་འདུག་གསུང་བ་དང༌།
ཡང་ཚ་མདའ་ནས་ཀྱི་འཚོ་བྱེད་ཅིག་ལ་སོགས་པ་ཕྱགས་ཕྱི་བ་འགའ་རེ་སྐུ་དྲུང་ན་ཡོད་པའི་དུས་སུ། ནུབ་ཕྱོགས་ཕ་ཀི་ན་འོད་སྐྱ་

ཁྱིལ་ལེ་བ་ཞིག་འདུག་པ་ཅི་ཡིན་པར་འདུག །ཁྱེད་རྣམས་ཀྱིས་ཨེ་མཐོང་གསུང༌། ཡང་ལན་ཅིག་ལྷ་རྗེ་དྲུང་ན་ཡོད་པའི་ཚེ། འཚོ་བྱེད་ཁྱོད་ཀྱི་ཡིད་ལ་མཁའ་འགྲོ་མ་འདི་རྣམས་ཀྱི་ད་ལྟ་རང་གདན་འདྲེན་བསམ་པ་ཨེ་འདུག
།དེ་འདྲ་མི་དགོས་ག་ལེ་བྱས་ནས་གདན་དྲངས་ཏེ་འགྲོ་བ་ཡིན་གསུངས། དེ་ནས་ཅུང་ཟད་སོང་བ་ན་ཉི་མཐོངས་ལ་ཕེབས། དེའི་ཚེ་མདོས་རྣམས་ཀྱང་བཏང་བར་ཡོད་པ་ན། མདོས་འགྲོ་ཡི་འདུག་གམ་གསུངས།
འདུག་ལགས་ཞུས་པས། མདོས་ཐོངས་པ་ཙམ་གྱི་ཚོད་ལ་དེའི་རྒྱབ་ལ་དམིགས་ནས་ཕྱག་གིས་ཐལ་མོ་ལན་གསུམ་བརྡེབ་པ་གནང༌། དེ་ནས་ཡུན་རིང་བ་ཞིག་ན་ནང་པ་དྲུང་རྡོར་བས་ཐུགས་དམ་ལ་བཞུགས་རན་འདུག་ལགས་ཞུས་པས།
དེ་བཞིན་བྱེད་གསུངས་ནས་ཚོམ་ཆེན་གྱི་ཤར་སྦུག་ཏུ་བཞུགས་གདན་ལ་ཕེབས་པ་ན། དེ་མ་ཐག་སྐུ་གཟུགས་དྲང་པོར་བསྲངས། ཞལ་ལྷོར་གཟིགས་ནས་རྒྱུད་སྡེ་རིན་པོ་ཆེ་ལས་གསུངས་པའི་འདའ་ཀ་མའི་རྣལ་འབྱོར་ཟབ་མོའི་ངང་དུ་ཐུགས་མཉམ་པར་བཞག་སྟེ།
དགུང་ལོ་ལྔ་བཅུ་རྩ་གཉིས་པ་ཤིང་མོ་ཡོས་ཀྱི་ལོ་ཟླ་བ་དགུ་པའི་ཚེས་བཞིའི་ཉི་མ་ཤར་དྲོས་པ་ཙམ་ལ་གཟུགས་སྐུའི་དཀྱིལ་འཁོར་ཆོས་ཀྱི་དབྱིངས་སུ་བདེ་བ་ཆེན་པོའི་ངང་དུ་བསྡུ་བར་མཛད་དོ།
།དེའི་ཚེ་ཟླ་བ་གཉིས་ཙམ་གྱི་གོང་ནས་ནམ་མཁའ་གཡའ་དག་ཅིང༌། མེ་ཏོག་གི་ཆར་ཆེན་པོ་སིལ་མར་འབབ་པ་དང༌། ཁྱད་པར་དགོངས་པ་ཡོངས་སུ་མྱ་ངན་ལས་འདས་ནས་ཡུན་རིང་པོའི་བར་ལ་ནམ་མཁའ་འཇའ་ཚོན་གྱི་དྲ་བས་ཁེབས་ཤིང༌།
ལྷའི་སྤོས་ཀྱི་དྲི་ངད་ཁྱད་པར་ཅན་ལྡང་བ་དང༌། ལྷ་རྫས་ཀྱི་མེ་ཏོག་གི་ཆར་ཆེན་པོ་ཁ་བ་བུ་ཡུག་འཚུབ་པ་ཙམ་

བབས་ཏེ། སའི་མདོག་འགྱུར་བ་དང༌། དེ་དག་གི་ཁྲོད་ནས་མེ་ཏོག་ཆེ་བ་རྣམས་སྐྱེ་བོ་རྣམས་ཀྱིས་བླངས་ཏེ། ཟ་མ་ཏོག་ལ་སོགས་པར་བཅུག་ནས་རང་རང་གི་གནས་སུ་ཁྱེར་བ་སོགས་ངོ་མཚར་བའི་རྟགས་བསམ་གྱིས་མི་ཁྱབ་པ་བྱུང༌།
དེ་ནས། རྒྱུད་ལས། མཚན་ཉིད་ལྡན་པའི་བླ་མ་འདས་པའི་ཚེ། །གདུང་བའི་སེམས་ཀྱིས་མཆི་མ་བྱུང་གྱུར་ན། །ཕྲ་རབ་རྡུལ་དང་མཉམ་པའི་གྲངས་སྙེད་ཀྱིས། །བསྐལ་བར་བསགས་པའི་སྡིག་ཆེན་བྱང་གྱུར་ཏེ།
།མ་འོངས་དུས་སུ་ཞབས་དྲུང་སྐྱེ་བར་འགྱུར། །གདན་ཁྲི་ལེགས་བཤམས་སྟེང་དུ་པུར་བཞག་ནས། །ཆུ་གཙང་ཨརྒས་སྐུ་ཁྲུས་ལེགས་གསོལ་ན། །བསྐལ་པ་བྱེ་བར་བསགས་པའི་སྡིག་བྱང་ནས། །ཟག་མེད་ཆོས་སྐུ་དྲི་བྲལ་ཐོབ་པར་འགྱུར།
།ཞེས་གསུངས་པ་ལྟར། དེར་འདུས་པའི་སྐྱེ་བོ་རྣམས་མགོན་དང་བྲལ་ནས་ཉམས་ཐག་ཅིང་བཟོད་པར་དཀའ་བའི་སྙིང་གི་ཆུ་གཏེར་ཆེན་པོ་ཕྱུར་བུར་ལུད་ནས་བཞིན་གྱི་ནོར་འཛིན་གྱི་ཁྱོན་མཐའ་དག་ཤེལ་དཀར་བཞུ་བའི་རྒྱུན་ལྟ་བུའི་མཆི་མའི་ཆུ་ཀླུང་གིས་ཅི་ཡང་ཁྱབ་ཀྱང་མིག་གི་པདྨ་ངོ་མཚར་བའི་ཆོ་འཕྲུལ་རྣམས་ལ་ཟིམ་མེར་ལྟ་བཞིན་པའི་ངང་ནས་ཞག་གསུམ་སོང་བ་ན་གཞལ་དུ་མེད་པའི་འཇིག་རྟེན་གྱི་མཆོད་སྡོང་ཆེན་པོར་གྱུར་པའི་སྐུ་གདུང་རིན་པོ་ཆེ་དེ་ཉིད་ལ་དྲི་བཟང་གི་ཆུས་སྐུ་ཁྲུས་གསོལ་ཞིང་སྨན་སྣ་ཚོགས་ཀྱི་ལྡེ་གུ་དང་བཅས་པའི་ལྷ་རྫས་ཀྱི་ན་བཟས་སྲི་ཞུ་ལེགས་པར་བགྱིས་ཏེ།
གདུང་སྒྲོམ་གྱི་མཆོད་རྟེན་དུ་སྤྱན་དྲངས་ནས་མདོ་སྡེ་ཕལ་པོ་ཆེའི་གླེང་གཞི་ལས་བྱུང་བ་ལྟ་བུའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པའི་དབུས་སུ་བཞུགས་སུ་གསོལ།

ཞག་བཞི་བཅུ་རྩ་དགུའི་བར་དུ་ཆོས་རྗེ་གུང་པས་གཙོ་མཛད། དམ་ཚིག་དང་ལྡན་པའི་དགེ་འདུན་བརྒྱ་ཕྲག་གཅིག་གིས་དཔལ་ཀྱེ་རྡོ་རྗེའི་དཀྱིལ་འཁོར་བཞེངས་ཏེ་སྐུ་གདུང་རིན་པོ་ཆེ་ལ་རྒྱུད་སྡེ་ནས་ཇི་ལྟར་བཤད་པ་ལྟར་གྱི་གསོལ་བ་འདེབས་པ་དང༌།
ལྡན་མ་མང་པོ་སོགས་ཁམས་པ་གྲ་པ་དུ་མ་ཡོད་པ་རྣམས་ཀྱང་ཁོ་རང་རྣམས་ཀྱང༌། ལྷན་ཅིག་ཏུ་ཚོགས་ཏེ་གསོལ་བ་འདེབས་པར་བྱེད། ཟླ་བ་དེའི་ཉི་ཤུ་ལྔ་ནས་བཟུང་སྟེ་ཞག་གསུམ་གྱི་བར་དུ།
བདག་ཆེན་སློབ་དཔོན་ཆེན་པོ་ཀུན་དགའ་བཀྲ་ཤིས་པའི་དྲུང་གིས་གཙོ་མཛད། དགེ་འདུན་ཉིས་སྟོང་ཙམ་གྱིས་ཕྱི་ནང་གི་དཀྱིལ་འཁོར་ཆེན་པོ་བཞེངས་ཏེ་གསོལ་བ་འདེབས་པ་དང༌། གཞན་ཡང་ཕྱོགས་མཐའ་དག་ནས་འདུས་པའི་སྐྱེ་བོ་ཁྲི་ཕྲག་གཉིས་ཙམ་ཚོགས་པ་རྣམས་ཀྱིས་རང་རང་གི་དད་པ་དང་མོས་པའི་སྒོ་ནས་གསོལ་བ་འདེབས་པར་བྱེད་ཅིང༌།
དེ་དག་ཐམས་ཅད་བདག་ཆེན་ཤར་པའི་དྲུང་དུ་འབུལ་བ་རྣམས་སྟོབས་ཆེ་བ།
དགེ་འདུན་སོ་སོའི་ཕྱག་ཏུ་གསེར་དངུལ། གོས་དར། མར་ནས་ལ་གཞི་བླངས་པའི་ས་སྐྱའི་ཁལ་འགྱེད་ཀྱི་འབུལ་བ་དང༌། སྐྱེ་བོ་གཞན་རྣམས་གྲོ་བར་གྱི་ཟན་མར་བཟང་ཚད་ཐུབ་པ། ཁལ་ཕྱེད་འགྱེད་ཀྱི་འབུལ་བ་རྣམས་བླ་བྲང་རང་ནས་བསྒྲུབས།
གཞན་ཡང༌། རྩེ་གདོང་བླ་བྲང༌། བླ་བྲང་ཤར། སེང་གེ་རྩེ། ཆོས་རྫོང་པ། ལྷ་ས་པ། ལྷ་ཁང་པ། གཏིང་སྐྱེས་པ། གམ་པ་རྫོང་པ་ལ་སོགས་པ་རྣམས་ཀྱིས་ཀྱང་རང་རང་གི་དགོངས་པ་དང་བསྟུན་པའི་ཚར་མང་ཇ་འབུལ་བ་ལ་སོགས་པ་ཕུན་སུམ་ཚོགས་པ་བསྒྲུབས་ཤིང༌།
ཟླ་བ་དེའི་ཕྱི་མའི་ཚེས་བཅོ་ལྔ་ལ། རྒྱལ་མཁར་རྩེ་ནས་གསེར་དངུལ། གོས་དར༌།

ཇ། སྣམ་ཕྲུག །གོ་ཁྲབ་སོགས་ལ་གཞི་བླངས་པའི་གྲོ་བར་དྲིལ་ཐོགས་འགྱེད་ཁལ་གཉིས་མ་དང་བཅས་པ་བསྒྲུབས་ཤིང༌། ཁམས་གཙང་དབུས་གསུམ་གྱི་གྲྭ་པ་དད་པ་དང༌། འབྱོར་པ་དང་ལྡན་པ་རྣམས་ཀྱིས་རང་རང་གི་འབྱོར་པ་དང་བསྟུན་པའི་མང་ཇ་སྟོང་ཇ་ལ་སོགས་པ་བསམ་གྱིས་མི་ཁྱབ་པ་བསྒྲུབས།
མདོར་ན་དུས་ཕྱིས་ཀྱི་གདུང་བརྒྱུད་གཤེགས་པའི་གཤེགས་རྫོང་ལ་བཟང་བའི་ཚད་ཐུབ་པ་བྱུང་བ་ཡིན་ཞེས་ཕྱོགས་ཀུན་ཏུ་གྲགས་སོ།
།དེ་ནས་ཀྱང་གདུང་གི་དྲུང་དུ་བཞི་ཐོག་བླ་བྲང་དང༌། རྒྱལ་རྩེ། ཆོས་རྫོང་པ་སོགས་ཀྱིས་དཀར་མེའི་འཕྲེང་བ་མང་པོ་ཁོར་ཡུག་ཏུ་སྤར་བ་ལ་སོགས་པའི་མཆོད་པའི་ཁྱད་པར་བསམ་གྱིས་མི་ཁྱབ་པའི་རྒྱུན་བཙུགས་ཤིང༌།
བླ་མ་མྱ་ངན་འདས་པའི་ཚེས་གྲངས་དག །ངེས་པར་བཟུང་སྟེ་མཆོད་པ་བྱས་གྱུར་ན། །བསྐལ་པ་བྱེ་བར་བསགས་པའི་སྡིག་བྱང་ཞིང༌། །བསོད་ནམས་ཕུང་པོ་གཞལ་དུ་མེད་པ་ཐོབ། །ཅེས་གསུངས་པ་ལྟར།
བདག་ཆེན་ཤར་པས་གཙོ་མཛད་ཕྱག་ཕྱི་དྲུང་སྐོར་བ་རྣམས་ཀྱིས་བདག་རྐྱེན་དོ་དམ་མཛད་ནས། ཟླ་བ་བྱུང་ངོ་ཅོག་གི་ཚེས་བཞི་ལ་བབ་པའི་དུས་སུ་གསོལ་འདེབས་ཟླ་མཆོད་ཀུན་ཤིན་ཏུ་བཟང་བར་བསྒྲུབས།
དེ་ལྟར་ཡོས་ལོ་ཟླ་བ་དགུ་པ་ནས། དུས་ཀྱི་ཕོ་ཉ་ཞེས་བྱ་བ་ས་ཕོ་རྟ་ལོ་ཟླ་བ་གཉིས་པའི་བར་དུ། སྐུ་གདུང་རིན་པོ་ཆེ་རིལ་བུ་གཅིག་ཏུ་མཆོད་རྟེན་གྱི་སྙིང་པོར་བཞུགས་ཤིང༌། དེ་རྗེས་ཤར་གླིང་པ་དྲུང་ཆེན་བཀྲ་ཤིས་བཟང་པོ་པས་རྒྱ་འབུལ་འཁོར་ཏེ།
གོས་དར་སོགས་གདན་སར་སླེབས་པའི་དངོས་པོ་རྣམས་ལ་གཞི་བྱས། རྟ་ལོ་ཟླ་བ་གཉིས་པའི་ཚེས་བཞི་ལ། ཡབ་རྗེ་བཙུན་

འཇམ་དབྱངས་ཆེན་པོ་དང་རྗེ་འདི་ཉིད་ཀྱི་སྐུ་གདུང་ལྷན་ཅིག་ཏུ་ཞུགས་ལ་འབུལ་བའི་ཆོ་གའི་ཞབས་ཏོག །རྗེ་ཉིད་ཀྱི་ཞལ་སློབ་མཁས་པའི་དབང་པོ་དཀོན་ཅོག་ཚུལ་ཁྲིམས་པས་རྒྱུད་སྡེ་རིན་པོ་ཆེ་ནས་ཇི་སྐད་བཤད་པ་བཞིན་ལེགས་པར་བསྒྲུབས་ཤིང༌།
དེའི་ཚེའང་ཞག་མང་པོའི་བར་དུ་ནམ་མཁའ་གཡའ་དག་པ་ལ། འཇའ་ཚོན་གྱི་ཕྲེང་བ་འཁོར་ཡུག་ཏུ་བཀྲམ་པའི་ཁྲོད་ན་ལྷ་རྫས་ཀྱི་མེ་ཏོག་གི་ཆར་ཉི་མའི་འོད་འགྲིབ་པ་ཙམ་དུ་བབས་པ་སོགས།
དེར་འདུས་པའི་སྐྱེ་བོ་ཐམས་ཅད་ཀྱིས་མངོན་སུམ་དུ་མཐོང་བའི་ངོ་མཚར་གྱི་དགའ་སྟོན་བསམ་གྱིས་མི་ཁྱབ་པས་མཆོག་ཏུ་སྐལ་བ་བཟང་པོར་བྱས་སོ། །གདུང་ཁང་ཞལ་ཕྱེ་བ་ན་རྗེ་བཙུན་འཇམ་དབྱངས་ཆེན་པོའི་གདུང་རྣམས་ནི་གདུང་ལོག་འབའ་ཞིག་ཏུ་སོང་ཞིང༌།
ལྷ་སྐུ་རིང་བསྲེལ་ཀྱང་ཐོར་བུ་བྱོན། རྗེ་བཙུན་རྡོ་རྗེ་འཆང་ཆེན་པོ་ཉིད་ཀྱི་གདུང་ཁང་གི་ལོགས་ལ་རྡོ་རྗེ་འཆང་ཆེན་པོ་སྐུ་མི་ཚད་ཙམ་དང༌།
དེའི་དཔུང་ཟུར་གཡོན་པའི་འོག་ཙམ་དུ་སྟོབས་འཕྲོག་ནག་པོ་ཆེན་པོའི་སྐུ་བྲམ་ཟེའི་གཟུགས་རྐང་གང་ཙམ་རྒྱན་དང་སྐྱེ་མཆེད་ཐམས་ཅད་ཤིན་ཏུ་གསལ་བ་དུད་རིས་ལ་འཁྲུངས་ཤིང༌། སྐུ་གདུང་རྣམས་ལའང་ལྷ་སྐུ་རིང་བསྲེལ་ཁ་དོག་སྣ་ཚོགས་པ་བསམ་གྱིས་མི་ཁྱབ་པ་བྱོན།
དེ་བཞིན་དུ་རང་རང་གི་མོས་པའི་དབང་གིས་སྐུ་གདུང་གང་དུ་སྤྱན་དྲངས་པའི་ས་ཕྱོགས་དང༌། གདུང་ཚར་བསྒྲུབས་པའི་ཚེ་ཡང་གོང་དུ་བརྗོད་པ་ལྟར།
མེ་ཏོག་གི་ཆར་ཆེན་པོ་འབབ་པ་སོགས་ངོ་མཚར་བའི་ལྟས་མང་དུ་བྱུང༌། སྐུ་གདུང་ཞུགས་ལ་འབུལ་བའི་ཉིན་སྐྱེ་རྒུ་ཐམས་ཅད་ཀྱི་གཙུག་གི་ནོར་བུ་བདག་ཆེན་ཆོས་རྗེ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གཙོ་མཛད།

གདན་སའི་གཞིར་བཞུགས་ཀྱི་དགེ་འདུན་སྐྱེ་བོ་ཁྲི་ཕྲག་ཙམ་ལ་གྲོ་རིལ་སྦྲགས་མ་མང་ཇ་ཉུང་ཇ། གང་ལ་གང་འོས་ཀྱི་འབུལ་བ། གསེར་དངུལ་གོས་དར་འབའ་ཞིག་གིས་བསྒྲུབས་ཏེ་ཐུགས་ཀྱི་དགོངས་པ་རྒྱ་ཆེན་པོ་ཡོངས་སུ་རྫོགས་པར་བྱས།
དེ་དང་དུས་མཚུངས་སུ་བལ་པོའི་ཀཱིརྟི་པ་དཔོན་གཡོག་བདུན་དགེ་སྡིངས་སུ་སྤྱན་དྲངས་ཏེ། ནང་རྟེན་གསེར་ཟངས་ལས་གྲུབ་པའི་རྡོ་རྗེ་འཆང་ཆེན་པོའི་སྐུ་རྒྱབ་མཐོ་བཅུ་གསུམ་ཤིན་ཏུ་ངོ་མཚར་བ་བཟོ་ཕུད་ས་སྐྱ་པ་ཆེན་པོའི་སྐུ་འདྲ་རྐང་གང་བ་ཞིག་བཞེངས་ཏེ།
ནང་བཞུགས་ཀྱང་རྗེ་ཡབ་སྲས་གསུམ་གྱི་སྐུ་གདུང་ལ་ཕལ་ཆེ་བ་གདུང་ཚར་བསྒྲུབས་པ་རྣམས་དང༌། གཞན་ཡང་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་ཁྱད་པར་ཅན་མང་པོ་དང༌།
བླ་མ་གོང་མ་རྣམས་ཀྱི་སྐུ་གདུང་རིང་བསྲེལ་བསམ་གྱིས་མི་ཁྱབ་པ་དང་བཅས་པ་བཞུགས་ཤིང༌། རབ་ཏུ་གནས་པའི་ཆོ་ག་རྒྱུད་སྡེ་རིན་པོ་ཆེ་ནས་བཤད་པ་ལྟར་གྱིས་མངའ་གསོལ་ནས།
དད་ཅན་རྣམས་ཀྱི་ད་ལྟ་མཆོད་པའི་ཡུལ་དུ་རིན་ཆེན་སྒང་གི་གཙུག་ལག་ཁང་ན་བཞུགས། སྐུ་གདུང་ལྷག་མ་འགའ་ཞིག་ལ་རྡོ་རྗེ་འཆང་ཆེན་པོའི་གདུང་ཚ་ཁྲི་ཚོ་གཉིས་ཙམ་རིན་པོ་ཆེའི་ན་བཟས་སྤྲས་པ་བསྒྲུབས་ཏེ།
ཕྱོགས་བཅུའི་བུ་སློབ་དད་ལྡན་རྣམས་ཀྱི་མཆོད་པའི་རྟེན་ཕུལ་ལོ། །གཞན་ཡང་བླ་མ་འདས་པའི་ལོ་ཟླ་ཚེས་གྲངས་དག །ངེས་པར་བཟུང་སྟེ་མཆོད་པ་བྱས་གྱུར་ན།
།བསྐལ་པ་བྱེ་བར་བསགས་པའི་སྡིག་བཅོམ་ནས། །ཤིན་ཏུ་མི་བཟད་གཤིན་རྗེའི་གྲོང་ལས་ཐར། །ཞེས་

དང༌། གདུགས་དང་རྒྱལ་མཚན་རོལ་མོ་འཕན་ལ་སོགས། །དུང་དང་རྔ་ཆེན་རོལ་མོ་སོགས་ཀྱིས་མཆོད། །མཆོད་པ་བཅུ་དང་བཀྲ་ཤིས་ཚིག་བསྒྲགས་ན། །བསྐལ་པ་ཐེར་འབུམ་བསགས་པའི་ལས་དག་ནས། །ཟག་མེད་ཆོས་སྐུ་ཐོབ་ནས་གཟུགས་སྐུ་ཡི།
།སྣང་བ་སྐྱེས་ནས་སྲིད་གསུམ་སྡུག་བསྔལ་སྒྲོལ། །ཞེས་དང༌། སྔར་བཤད་ཕྱག་འཚལ་ལ་སོགས་བཅུ་བྱས་ན། །དེ་དང་མཚུངས་པའི་དགེ་བ་འགའ་མི་རྙེད། །མཆོད་ན་འཁོར་ལོས་སྒྱུར་བའི་ས་ཐོབ་ནས།
།སྐྱེ་བོ་མང་པོ་ཐར་པའི་ལམ་ལ་འགོད། །ཅེས་དང༌། དེ་ཚེ་བླ་མའི་ཡོན་ཏན་དྲན་པ་དང༌། །བཀའ་དྲིན་མཛད་པ་རྣམ་ཐར་བྱིན་རླབས་དང༌། །རྣམ་པ་ཆ་ལུགས་རྗེས་སུ་དྲན་བྱས་ནས། །དད་མོས་གུས་ཤིང་ཤིན་ཏུ་གདུང་བ་ཡིས།
།ཐུན་མོང་མཆོག་གི་དངོས་གྲུབ་འདོད་པའི་བློས། །ཡང་དང་ཡང་དུ་གསོལ་བ་དྲག་ཏུ་གདབ། །དེས་ནི་མ་འོངས་འཁོར་གྱི་གཙོ་བོར་འགྱུར། །ཅེས་གསུངས་པ་ལྟར། རྗེ་ཉིད་ཀྱི་སྙན་བརྒྱུད་རྒྱ་མཚོའི་མངའ་བདག་བསྟན་འཛིན་ཀུན་གྱི་གཙོ་བོར་གྱུར་པ།
རྗེ་བཙུན་རྡོ་རིང་པ་ཆེན་པོས་རྗེ་བཙུན་རྡོ་རྗེ་འཆང་ཆེན་པོ་འདི་ཉིད་ཀྱི་བཀའ་དྲིན་རྗེས་སུ་དྲན་པའི་ཐུགས་ཀྱི་དགོངས་པ་ཆོས་ཀྱི་དབྱིངས་སུ་རྫོགས་པའི་སླད་དུ།
དཔལ་ཁའུ་བྲག་རྫོང་གི་རི་ཁྲོད་དུ་ཕྱི་རྟེན་རྣམ་རྒྱལ་མཆོད་རྟེན་ཆེན་པོ། ནང་རྟེན་གཙུག་ལག་ཁང་གསར་པ་རྨད་དུ་བྱུང་བ་གསུང་ངག་རིན་པོ་ཆེའི་བླ་མ་བརྒྱུད་པ་ཚང་མ་སྨན་སྐུ་རྡོ་སྐུ་ཚར་གཉིས།
ངོ་མཚར་ཞིང་བྱིན་རླབས་ཀྱི་གཟི་འོད་འབར་བ་མཆོད་པའི་སྤྲིན་གྱི་ཕུང་པོ་དང་བཅས་པ་བཞེངས། དེ་དག་ལ་གཙོ་བོར་གསོལ་བ་འདེབས་ཤིང༌། རིམ་གཉིས་ཀྱི་རྣལ་འབྱོར་ལྷུར་ལེན་པའི་སྒྲུབ་སྡེའི་རྒྱུན་འཁོར་བ་

མ་སྟོངས་ཀྱི་བར་དུ་གནས་པ་དང༌། ལོ་དུས་ཀྱི་མཆོད་པ་བཅོམ་ལྡན་འདས་ཀྱེ་རྡོ་རྗེའི་སྒྲུབ་མཆོད་ཞག་མང་དུ་སྦྲེལ་བའི་རྒྱུན་ཟླ་བ་ངོ་རེ་བཞིན་ཚེས་བཞི་མཆོད་པའི་མང་ཇ་དང་བཅས་པ་ཆག་མེད་དུ་བསྒྲུབས།
ཁྱད་པར་དུ་ཡང་བླ་མ་དམ་པ་མཉེས་པར་བྱས། །བླ་མའི་དྲིན་གྱིས་ཐོབ་པ་ཡི། །རྒྱུད་ལུང་མན་ངག་སྦྱིན་པར་བྱ། །ཆོས་འཆད་མ་གཏོགས་སེམས་ཅན་ལ། །ཕན་ཐོགས་མཆོག་གྱུར་གང་ཡང་མེད། །ཇི་ལྟར་འཁོར་ལོས་སྒྱུར་བ་ལ།
།རྒྱལ་སྲས་བརྒྱ་སྟོང་ཡོད་མོད་ཀྱང༌། །མཚན་དང་མི་ལྡན་རྒྱལ་པོ་ཡི། །གདུང་བརྒྱུད་སོབ་པར་མི་ནུས་ན། །སྲས་ཀྱི་འདུ་ཤེས་ག་ལ་འབྱུང༌། །མཚན་ལྡན་གདུང་སོབ་ནུབ་པ་ལ། །ཡི་རང་ཤིན་ཏུ་དགྱེས་པ་ལྟར།
།སློབ་མས་སེམས་ཅན་དོན་བསྒྲུབས་ནས། །བླ་མའི་བཞེད་པ་ཅིས་མི་འགྲུབ། །བླ་མ་མཉེས་པར་བྱེད་འདོད་ན། །སེམས་ཅན་དོན་ལ་རབ་བརྩོན་བྱ། །དེ་ཕྱིར་གཅིག་ཏུ་སེམས་ཅན་གྱི། །དོན་བསྒྲུབ་བྱའོ་མི་གདབ་ཅེས།
།ཞེས་དང༌། བླ་མ་ཉིན་གཅིག་མཉེས་བྱས་ན། །བསྐལ་པ་བྱེ་བ་ཐེར་འབུམ་དུ། །བྱས་དང་བྱས་བཅུག་ཡི་རང་བའི། །སྡིག་ཅན་བཅོམས་ནས་སངས་རྒྱས་འགྱུར། །ཅེས་དང༌། གྲུབ་པ་བརྒྱད་དང་འཕྲིན་ལས་བཞི།
།མངོན་ཤེས་སྤྱན་ལྔ་རྫུ་འཕྲུལ་གྱིས། །གཞན་དོན་འཕྲིན་ལས་བྱེད་པ་ཡང༌། །བླ་མའི་བཞེད་པ་བསྒྲུབས་ལས་བྱུང༌། །ཞེས་གསུངས་པ་ལྟར་བདག་ཆེན་རྡོ་རྗེ་འཆང་ཉིད་ཀྱི་དགོངས་བཞེད་ཀྱི་གཙོ་བོ་སྙན་བརྒྱུད་རིན་པོ་ཆེའི་བསྟན་པ་མི་ནུབ་ཅིང་རྒྱས་པའི་ཕྱིར་དུ།
ཕ་བླ་མ་མཁས་གྲུབ་ཆེན་པོ་དེ་ཉིད་ཀྱིས་ངེས་དོན་ཟབ་མོའི་ངང་ལས་མ་གཡོས་བཞིན་དུ། ཚད་མ་སྙན་བརྒྱུད་བཞི་ལྡན་གྱི་

གསུང་ངག་རིན་པོ་ཆེ་སློབ་བཤད་ཀྱིས་གཙོ་བྱས། གསང་ཆེན་ཟབ་མོའི་ཆོས་ཀྱི་འཁོར་ལོ་རབ་མཆོག་གྱ་ནོམ་པར་བསྐོར་ནས། བསྟན་པའི་རྒྱལ་མཚན་རྣམ་པ་ཐམས་ཅད་དུ་འཛིན་པར་མཛད་པ་ཡིན་ལ། སླད་ཀྱིའང་བདག་ཅག་གི་རྗེ་བླ་མས་རྗེས་སུ་བཟུང་ཞིང༌།
གསུང་ལས་སྐྱེ་པའི་སྐལ་པ་བཟང་པོའི་པད་མཚོ་མདངས་གསལ་བ་ལ་རྣམ་དཔྱོད་ཀྱི་འདབ་མ་ཕྱོགས་བརྒྱར་འགོད་པའི་གེ་སར་སྙིང་པོར། སྙན་བརྒྱུད་ཀྱི་སྦྲང་རྩི་འཛིན་པའི་དཔལ་ཡོན་ཅན་དག་གིས་སྐལ་ལྡན་གྱི་བུང་བ་མཐའ་ཡས་པ་གསང་ཆེན་གྱི་བདུད་རྩིས་ངོམས་པར་བྱས་ནས།
ལུང་རྟོགས་ཀྱི་དར་དིར་ནམ་མཁའི་མཐའ་ཀླས་པར་སྒྲོག་པ་ནི་བསམ་པའི་ར་བ་ལས་འདས་པ་ཡིན་ནོ། །དེ་བཞིན་དུ་རློམ་པ་གཞན་ཡོད་ནའང་དེ་ལྟར་གྱིས་ཤིག་ཁོ་བོ་ཅག་གིས་འདྲེན་བྱེད་ཀྱི་རྡུལ་ལན་བརྒྱར་ཕྱིས་ཏེ་ལྟ་བར་བྱའོ།
།སྨྲས་པ། ཆད་པར་རློམ་པར་སྐྱེ་བོའི་ཆོ་འཕྲུལ་བསྟན། །རྟག་པར་ཞེན་ཚེ་ཆོས་དབྱིངས་ངང་དུ་གཟིམས།
།སྣང་སྟོང་སྒྱུ་མའི་རོལ་རྩེད་ཅི་ཡང་རྩེན། །ཡབ་གཅིག་ཧེ་རུ་ཀ་དཔལ་སྒྱུ་འཕྲུལ་ཅན། །ད་ནི་ཁྱོད་ཀྱི་སྒྱུ་འཕྲུལ་བརྡས་བསྟན་པའི། །སྲིད་ཞིའི་སྣང་བརྙན་རྨི་ལམ་ཟློས་གར་འདིར།
གཞན་ན་མ་མཆིས་རང་སེམས་གཅིག་པུའི་འཕྲུལ། །སེམས་ཉིད་ངོ་བོ་རྟོགས་བྱ་རྟོགས་བྱེད་བྲལ། །རུས་སྦལ་སྤུ་ཡིས་ནམ་མཁའི་པདྨ་ཁེབས། །ཆུ་ནང་ཟླ་བ་བྲག་ཅའི་སྒྲ་ཡིས་བོས། །རི་བོང་རྭ་ཡིས་མོ་གཤམ་ཕྲུག་གུ་བསད།
།སྔོན་ཆད་དོན་མེད་འཁྲུལ་པས་རང་མགོ་སྐོར། །བལྟ་རྒྱུ་མེད་པའི་སེམས་ལ་ད་ནི་བལྟ། །མཐོང་རྒྱུ་མེད་པའི་དོན་ནི་ཁོ་བོས་མཐོང༌། །བརྗོད་རྒྱུ་མེད་པ་ཚིག་ཏུ་ཅི་ཞིག་བརྗོད།
།ཀྱེ་ཧོ་ད་ནི་ཉམས་ལེན་ཟད་དོ་ཀྱེ། །

ཡང་སྨྲས་པ། མེད་བཞིན་སྣང་ལ་སྣང་བཞིན་མེད། །བདེན་ན་འཁྲུལ་ལ་འཁྲུལ་ན་བདེན། །སྨྲ་ཞིང་མང་ལ་མང་ཞིང་སྨྲ། །རྟོགས་ན་མཁས་པ་མཁས་ན་རྟོགས། །དེ་སྐད་སྨྲ་བའི་སྤྲང་པོ་བློ་གསལ་དེས། །སྙིང་ལ་བས་མཐའི་རི་ཁྲོད་བསམ་བཞིན་དུ།
།ད་དུང་བཞི་མདོར་བཏང་སྙོམས་ངང་དུ་ལུས། །བདག་ཆེན་ཆོས་རྗེས་དབྱིངས་ནས་ཐུགས་རྗེས་གཟིགས། །ཇི་ལྟར་བདག་ནི་ཕྱུགས་བདག་རྫི་བོ་བཞིན། །བླུན་པོ་བརྒྱ་ཕྲག་ཚོགས་པའི་དོ་ར་རུ།
།ཤེས་ལྡན་མཁས་པ་གཅིག་པུར་གནས་བྱེད་པ། །སྔོན་ལས་ཞེས་བྱའི་གྲགས་ལྡན་དེ་ཡིན་ལོ། །འོན་ཀྱང་དམ་པའི་བཀའ་དྲིན་སྙིང་ལ་ཞུགས། །སྐལ་ལྡན་ཚོགས་ན་ལེགས་བཤད་སྤེལ་བས་མཆོག །གཅིག་པུར་འདུག་ན་སེམས་ལ་ལྟས་པས་ཆོག
།ཇི་ལྟར་བྱས་ན་བདེ་བ་བླ་མའི་དྲིན། །ཅེས་པ་ནི་བར་སྐབས་ཀྱི་ཚིགས་སུ་བཅད་པའོ། །བདག་ཆེན་རྡོ་རྗེ་འཆང་ཆེན་པོའི་རྣམ་པར་ཐར་པ་ཡིད་འཕྲོག་ཨུཏྤ་ལའི་དོ་ཤལ་ཞེས་བྱ་བ་ལས།
རྣམ་པར་གྲོལ་བའི་སྐུ་མངོན་དུ་མཛད་པའི་ཚུལ་འཕྲོས་དོན་དང་བཅས་པའི་སྐབས་ཏེ་བཅུ་གཅིག་པའོ།། །།དེ་ལྟར་ན་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལ། འོ་སྐོལ་གྱི་སྟོན་པ་མཉམ་མེད་ཐུབ་པའི་དབང་པོ་དེ་ཉིད་མེ་མོ་ཡོས་ལ་ལྷུམས་སུ་ཞུགས།
ས་ཕོ་འབྲུག་ལ་སྐུ་བལྟམས། བརྒྱད་ཅུ་རྩ་གཅིག་པ་ས་ཕོ་བྱི་བའི་ལོ་འགོ་རྩོམ་པ་ན་མྱ་ངན་ལས་འདས་ཤིང༌། དེ་ཉིད་ཀྱི་བསྟན་པ་ལོ་ལྔ་སྟོང་གནས་པའི་དབང་དུ་བྱས་ནས།
ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས་གསུངས་པ་ལྟར། སྟོན་པ་མྱ་ངན་ལས་འདས་ནས་ལོ་ཉིས་སྟོང་

ལྔ་བརྒྱ་སོང་བ་ན། བོད་ཀྱི་རྒྱལ་རབས་ཉི་ཤུ་རྩ་བདུན་པ་ལྷ་ཐོ་ཐོ་རི་སྙན་ཤལ་གྱི་རིང་ལ་དམ་པ་ཆོས་ཀྱི་དབུ་བརྙེས་པ་ཡིན། དེའི་འཕྲོ་ནས་ལོ་བདུན་བརྒྱ་བཞི་བཅུ་རྩ་གཉིས་ལོན་པ་ལྕགས་ཕོ་སྟག་གི་ལོ།
རྔོག་ལོ་རྩཱ་བ་བློ་ལྡན་ཤེས་རབ་གཤེགས་པ་ཡན་ཆད་ཀྱི་དུས་ཞང་ཚེ་སྤོང་ཆོས་ཀྱི་བླ་མས་བརྩིས་པ་ན། དེ་ཡན་ཆད་ལ་སུམ་སྟོང་ཉིས་བརྒྱ་བཞི་བཅུ་རྩ་གསུམ་འདས་པར་བཞེད། དེའི་འཕྲོ་ནས་ལོ་ལྔ་བཅུ་རྩ་བདུན་ལོན་པ་མེ་ཕོ་ཕག་གི་ལོ།
རྗེ་བཙུན་རིན་པོ་ཆེ་བསོད་ནམས་རྩེ་མོས་གུང་ཐང་ན་ལ་རྩེ་གནས་གསར་དུ་ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས་ཆེན་པོ་བརྩམས་པའི་དུས་རྩིས་པ་ན། དེ་ཡན་ལ་ལོ་སུམ་སྟོང་སུམ་བརྒྱ་འདས་པར་བཞེད།
དེ་ནས་ལོ་ལྔ་བཅུ་སོང་བ་མེ་ཕོ་བྱི་བའི་ལོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་བདེ་བར་གཤེགས་པའི་དུས་དཔལ་ལྡན་ས་སྐྱ་པཎྜི་ཏ་ཆེན་པོས་རྩིས་པ་ན།
དེ་ཡན་ལ་ལོ་སུམ་སྟོང་སུམ་རྒྱ་ལྔ་བཅུ་འདས་པར་བཞེད། །དེའི་འཕྲོ་ནས་དྲུག་ཅུ་རྩ་གཅིག་སོང་བ་མེ་མོ་གླང་གི་ལོ་ལ། ཆོས་རྒྱལ་འཕགས་པས་ཆུ་མིག་ཏུ་ཆོས་འཁོར་ཆེན་པོ་མཛད་དུས་བརྩིས་པ་ན། དེ་ཡན་ལ་སུམ་སྟོང་བཞི་བརྒྱ་དང་བཅུ་གཅིག་འདས་པར་བཞེད།
དེའི་འཕྲོ་ནས་ལོ་སུམ་ཅུ་རྩ་དྲུག་སོང་བ་ཆུ་ཕོ་བྱི་བའི་ལོ་ལ། བླ་མ་དམ་པ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ་འཁྲུངས། དྲུག་ཅུ་རྩ་བཞི་པ་ཤིང་མོ་ཡོས་ལ་གཤེགས།
དེ་ནས་ལོ་བདུན་ལོན་པ་ཆུ་ཕོ་ཁྱིའི་ལོ་ལ་རྡོ་རྗེ་འཆང་ཀུན་དགའ་བཟང་པོ་འཁྲུངས། དེ་ཉིད་ཀྱིས་དྲུག་ཅུ་རྩ་གསུམ་བཞེས་པ་ཤིང་ཕོ་བྱི་བའི་ལོ་ལ་བདག་ཆེན་རྡོ་རྗེ་འཆང་ཆེན་པོ་འདི་ཉིད་འཁྲུངས།
ལྔ་བཅུ་རྩ་གཉིས་ཀྱི་བར་དུ་

ཞིང་འདིར་ཆོས་ཀྱི་འཁོར་ལོ་རྒྱ་ཆེན་པོ་བསྐོར། སྲིན་པོ་ཞེས་བྱ་བ་ཤིང་མོ་ཡོས་ཀྱི་ལོ་ལ་ཞིང་གཞན་དུ་གཤེགས་པའི་ཚུལ་བསྟན། དེ་ལྟར་ན་སྟོན་པ་མྱ་ངན་ལས་འདས་ནས། བདག་ཉིད་ཆེན་པོ་འདི་ཞིང་གཞན་དུ་བྱོན་པའི་ཚུལ་བསྟན་པ་ཡན་ལ་ལོ་སུམ་སྟོང་དྲུག་བརྒྱ་སུམ་ཅུ་རྩ་གཉིས་འདས་པ་ཡིན་ལ།
ད་ནི་ལྷག་མ་སྟོང་དང་སུམ་བརྒྱ་དྲུག་ཅུ་རྩ་བརྒྱད་གནས་པར་ཤེས་པར་བྱའོ། །སྨྲས་པ། བདེ་འབྱུང་དབང་པོས་ཟླ་ཤེལ་གཙུག་གི་ནོར་བུར་མཆོད་ན་ཁྱོད་ཞབས་སྤྱི་བོར་མི་མཆོད་ཅི།
།གསེར་མངལ་འོད་ཀྱིས་མཛེས་མ་ལ་ཆགས་གདོང་བཞི་སྤྲུལ་ན་ཁྱོད་ཞབས་བལྟ་འདོད་སྐལ་བཟང་མཆོག །བྷྲ་མའི་བུ་མོས་གཏུམ་བུ་དགའ་སྟེར་རྒྱུད་མང་སྒྲོག་ན་ཁྱོད་མཉེས་བསྟོད་སྤྲིན་ཅེས་མི་སྤྲོ།
།བློ་གསལ་རྟོགས་བརྗོད་མཆོད་སྦྱིན་བརྒྱ་པས་ལན་བརྒྱར་བསྔགས་ན་དམ་པའི་རྣམ་ཐར་མི་སྨྲ་གང༌། །དེ་སླད་བློ་གསལ་མང་ཐོས་པདྨའི་ཚལ།
།གསང་ཆེན་ནོར་བུས་ཡོངས་གང་ཆུ་གཏེར་ལས། །སྙན་ངག་སྲད་བུར་བརྒྱུས་པའི་རྟོགས་བརྗོད་ཀྱིས། །ཡིད་འཕྲོག་ཨུཏྤལ་དོ་ཤལ་འདི་བྱུང་ངོ༌། །སྐལ་བཟང་དད་པའི་ལང་ཚོ་གསར་པ་ཅན། །རྣམ་དཔྱོད་བཞིན་རས་གསལ་བའི་གཞོན་ནུ་དག
།བྱིན་རླབས་དངོས་གྲུབ་རྩེ་དགར་རོལ་འདོད་ན། །རྨད་བྱུང་གཏམ་འདི་མགྲིན་པའི་རྒྱན་དུ་ལོང༌། །ནོར་འཛིན་ཁྱོན་གྱི་རྡུལ་ཕྲེང་ཇི་སྙེད་པ། བགྲང་བར་རློམ་པའི་ངལ་བས་ཅི་ཞིག་བྱ།
།དེ་ཕྱིར་བདག་ལྟས་དམ་པའི་ཡོན་ཏན་ནི། །ཆ་ཤས་ཙམ་ཡང་བརྗོད་པར་ག་ལ་སྤོབས། །དེ་ལྟར་ནའང་ཡིད་བཞིན་ཆུ་མཚོ་ཡི། །རིན་ ཆེནཅེན་མཐའ་དག་བླང་བར་མ་ནུས་ནའང༌། །ནོར་བུ་གཅིག་གིས་འདོད་རྒུ་སྟེར་བ་ལྟར།
།

རྗེ་བཙུན་བླ་མའི་རྟོགས་བརྗོད་འདི་མཐོང་ཚེ། །སྐལ་བཟང་སྙིང་གི་པདྨོའི་ཆུ་གཏེར་དུ། །དད་པའི་རྦ་རླབས་མི་གཡོའི་གདེངས་ཡང་ཅི། །དེ་ལས་མགོན་འདིས་མཐོང་ཐོས་དྲན་རེག་གི །དོན་དང་ལྡན་ཕྱིར་དངོས་གྲུབ་ཅིས་མི་སྩོལ།
།ཚུལ་འདི་འཕགས་ཡུལ་རྒྱལ་བའི་རྟོགས་བརྗོད་གཏམ། །སྨྲ་བའི་གཙུག་ནོར་དགེ་དབང་ཡབ་སྲས་དང༌། །དཔལ་ལྡན་དཔའ་བོ་ནག་མོའི་ཁོལ་ལ་སོགས། །ཟླ་མེད་མཁས་པའི་གཞུང་ལུགས་སྙིང་ལ་འགྲོགས།
།སྔོན་སྦྱངས་ལས་འཕྲོ་མཁས་པའི་གསུང་རབ་ལས། །བླུན་པོའི་ཚིག་གིས་ནམ་ཡང་མི་མགུ་བ། །དབྱངས་ཅན་མཛེས་མའི་སྤྱན་ཟུར་ཟླ་ཟེར་གྱིས། །སྙིང་གི་ཀུ་མུད་བཞད་པ་གང་དེས་སྨྲས། །འདི་ན་ཕལ་ཆེར་མཁས་པའི་བཤེས་གཉེན་གྱི།
།མགོན་དང་བྲལ་བས་བླུན་པོའི་གྲོང་ཚིག་གཏམ། །འཆད་དང་ཉན་དང་སྨྲ་བ་ལྷུར་བླངས་པའི། །བསྟན་བཅོས་ལ་གྲགས་ཚིག་དང་སྙན་ངག་གི །རྒྱན་གྱིས་བཅིངས་པའི་ཡིད་འཕྲོག་རྟོགས་བརྗོད་དག
།ཤྭ་ནའི་རྣ་བར་གཎྜིའི་རོལ་མོ་བཞིན། །མཁས་རློམ་བླུན་པོའི་སྙིང་ལ་མི་འབབ་ཀྱང༌། །མང་ཐོས་དཔྱོད་ལྡན་དགའ་བ་མྱུར་བྱོས་ཤིག །དེ་ལྟར་རྟོགས་བརྗོད་ངོ་མཚར་ལེའུའི་སྒོ། །ཕྱོགས་ཀྱི་འཁོར་ལོ་དག་དང་བསེ་རུའི་གྲངས།
།རེ་རེའང་མདོར་བསྟན་རྒྱས་བཤད་དོན་བསྡུའི་ཚུལ། །ཚིགས་སུ་བཅད་དང་ལྷུག་པ་སྤེལ་ཏེ་བཀོད། །དེ་ལས་འོངས་པའི་དགེ་བ་ཀུ་མུད་ཚལ། །ཟླ་ཟེར་འོད་ཀྱི་བྱུགས་ལྟར་དཀར་བ་དེས།
།འགྲོ་འདིའི་སྙིང་གི་མུན་པ་ཀུན་ཕྲོགས་ཏེ། །རྗེ་བཙུན་བླ་མའི་ལམ་གྱིས་གྲོལ་བར་ཤོག །བདག་ནི་དེང་ནས་ཚེ་རབས་ཐམས་ཅད་དུ། །

ཁྱབ་བདག་འཁོར་ལོའི་མགོན་པོ་ས་སྐྱ་པ། །ཆོས་ཀྱི་རྒྱལ་པོ་བློ་གྲོས་རྒྱལ་མཚན་དཔལ། །བཟང་པོའི་ཞབས་པད་གཙུག་གིས་བསྟེན་པར་ཤོག །གང་གི་འཛུམ་ཞལ་འདབ་བརྒྱའི་དགའ་སྟོན་ལས། །འོངས་པའི་གསང་ཆེན་སྦྲང་རྩིས་རྒྱུད་ཚིམ་ནས།
།ཆོས་བརྒྱད་རླུང་གིས་ནམ་ཡང་མི་གཡོ་བར། །དབེན་པའི་མེ་ཏོག་ཁང་བུར་གནས་པར་ཤོག །དེར་ནི་གཞན་གྱིས་བརྫི་བར་མི་ནུས་པའི། །སྟོབས་ཆེན་ཏིང་འཛིན་ལང་ཚོའི་དཔལ་ཐོབ་ནས།
།གནས་དང་ཉེ་གནས་ལ་སོགས་ཀུན་མྱུལ་ཞིང༌། །དཔའ་བོ་མཁའ་འགྲོའི་ཚོགས་དང་རོལ་པར་ཤོག །ཀུན་འདར་ཀུན་བཟང་སྤྱོད་པ་མཐར་ཕྱིན་ཏེ། །ཉེ་རྒྱུས་མཚམས་སྦྱར་ཟུང་འཇུག་རྡོ་རྗེའི་ས། །ཚེ་གཅིག་ལུས་ལ་གེགས་མེད་ཐོབ་གྱུར་ནས།
།མ་ལུས་འགྲོ་འདི་བདག་གིས་སྐྱོང་བར་ཤོག །གནས་སྐབས་སུ་ཡང་ངེས་དོན་ཟབ་མོ་ལས། །ནམ་ཡང་མི་གཡོ་གསང་ཆེན་རྡོ་རྗེའི་སྒྲས། །སྐལ་བཟང་མང་པོའི་དགའ་སྟོན་འགྱེད་མཁས་པ།
།རྗེ་བཙུན་བླ་མའི་བསྟན་པ་འཛིན་པར་ཤོག །དེ་ཚེ་བསྟན་སྲུང་རྒྱ་མཚོའི་མཐུ་རྩལ་གྱིས། །འགལ་རྐྱེན་མ་ལུས་དབྱིངས་སུ་ཞི་བ་དང༌། །མཐུན་རྐྱེན་འདོད་དགུའི་ཆར་ཆེན་རབ་ཕབ་ནས། །ཅི་བསམས་དོན་ཀུན་བདེ་བླག་འགྲུབ་པར་ཤོག
།རབ་དཀར་བློ་གྲོས་ནོར་འཛིན་ཡངས་པའི་ཁྱོན། །རབ་གསལ་གསང་ཆེན་པདྨོའི་རྒྱ་མཚོའི་ལྗོངས། །རབ་མཛེས་ལུང་རྟོགས་སྦྲང་རྩིའི་རྒྱལ་མཚན་ཅན། །རབ་མང་རྐང་དྲུག་ཡོངས་ཀྱི་ཉེར་འཚོར་ཤོག
།གཙུག་གི་ནོར་བུ་འབྲལ་མེད་བླ་མས་བརྒྱན། །སྙིང་གི་པདྨ་ཟབ་དོན་བདུད་རྩིས་གཏམས། །

སྙན་བརྒྱུད་ལེགས་བཤད་སྐལ་བཟང་ཀུན་ལ་སྒྲོག །ཐུབ་བསྟན་དར་རྒྱས་འཕེལ་བའི་བཀྲ་ཤིས་ཤོག །ཅེས་བདག་ཆེན་རྡོ་རྗེ་འཆང་ཆེན་པོ་ཆོས་ཀྱི་རྒྱལ་པོ་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་ཡིད་འཕྲོག་ཨུཏྤ་ལའི་དོ་ཤལ་ཞེས་བྱ་བ་འདི་ནི་རང་ཉིད་རྗེ་བཙུན་དམ་པ་འདིའི་མཚན་ཐོས་པ་ཙམ་གྱིས་སྙིང་གི་སྤུ་ལོང་གཡོ་བའི་མི་ཕྱེད་པའི་དད་པ་ཡོད་པ་དང༌།
ཁྱད་པར་རྗེ་བཙུན་རྡོ་རིང་པ་ཆེན་པོའི་ཞལ་སྔ་ནས་དམ་པ་འདིའི་རྣམ་ཐར་གྱི་ཆ་ཤས་གཞན་དག་གིས་ཐོར་བཀོད་པ་གཟིགས་པ་ན།
འདི་དག་ལ་སྒྲོ་སྐུར་གྱི་ཆ་ཤས་ཅུང་ཟད་དང༌། ཁྱད་པར་ཐུན་མོང་མ་ཡིན་པའི་རྣམ་ཐར་གྱི་གཙོ་བོ་མང་དག་མ་ཆུག་འདུག་པས་ངེད་རང་གི་རྗེ་འདིའི་རྣམ་ཐར་ཞིག་ཅིས་ཀྱང་རྩོམ་དགོས་པ་ཡོད་ཅིང༌།
དེ་ཡང་རྩོམ་ཚུལ་འདི་ལྟར་བྱེད་ཅེས་ཡང་དང་ཡང་དུ་ལན་མང་པོའི་བར་ཆེད་དུ་གཏད་ནས་གསུང་བ་ཞིག་ཡོད་ཀྱང༌།
རྗེ་ཉིད་ཀྱིས་མཛད་གྲུབ་པ་ཞིག་མ་བྱུང་གསུང༌། དེ་ལ་དུས་ཕྱིས་ལེགས་པར་བརྟགས་པ་ན། དེའི་ཚེ་ཁོ་བོ་ཅག་ལ་ཡང་དང་ཡང་དུ་བཀའ་སྩོལ་བ་དེ་མ་འོངས་པ་ན་ཁྱོད་ཀྱིས་འདི་ལྟར་རྩོམས་ཞེས་ལུང་སྟོན་པ་ཁོ་ནར་གོར་མ་ཆག་སྟེ།
དེ་ལས་གཞན་དུ་འོས་མི་འདུག་པས། རྗེ་བླ་མའི་ཐུགས་ཀྱི་བཞེད་པ་ནི། འདི་ཙམ་མོ་སྙམ་དུ་རྗེས་སུ་དཔགས་ཏེ་དད་པའི་རྦ་རླབས་ཆེས་ཆེར་གཡོ་བཞིན་པའི་ངང་ནས་རྗེ་བཙུན་རྡོ་རྗེ་འཆང་ཆེན་པོ་ཀུན་སྤངས་ཆོས་ཀྱི་རྒྱལ་པོའི་ཞབས་པད་གཙུག་གིས་བསྟེན་ཅིང་བཀའ་དྲིན་ཆེན་པོས་འཚོ་བའི་ཤཱཀྱའི་དགེ་སློང་རྡོ་རྗེ་འཛིན་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་དབུས་གཙང་རུ་བཞི་ལས་རུ་ལག་གི་སའི་ཆ།
བོད་ཀྱི་རྡོ་རྗེ་གདན་དཔལ་ལྡན་ས་

སྐྱའི་གཙུག་ལག་ཁང་ནས་ནུབ་ཕྱོགས་སུ་བགྲོད་པའི་ཡུལ་གྱི་ལྗོངས་རྩོད་དུས་ཀྱི་རྡོ་རྗེ་འཆང་ཆེན་པོ་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་ཆོས་ཀྱི་འཁོར་ལོ་བསྐོར་བའི་གནས་མང་མཁར་མུ་གུ་ལུང་དང་ཁད་ཉེ་བའི་ས་ཕྱོགས་མང་མཁར་དབྲད་ཀྱི་དགོན་པ་ཐུབ་བསྟན་དགེ་འཕེལ་ཞེས་བྱ་བའི་རི་བོའི་སྤོ་ལ་གནས་པའི་དུས་སུ།
སྒྱུར་བྱེད་ཅེས་བྱ་བའི་ལོའི་ནག་པས་ཉ་བའི་ཡང་ངོའི་ཚེས་བཅུ་ལ་རང་གི་བསམ་གཏན་གྱི་ཁང་བུར་ལེགས་པར་སྦྱར་བའི་ཡི་གེ་པ་ནི་ཤར་མདོ་ཁམས་ཀྱི་ལུང་རིགས་སྨྲ་བ་མགོན་པོ་འོད་ཟེར་གྱིས་བགྱིས་སོ།
།འདིས་ཀྱང་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག།
།སརྦ་མངྒ་ལཾ།། །།

